<!doctype html>

<html lang=hu>

<meta charset=utf-8>
<title>1928 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5.js></script><![endif]-->

<header>
<img src=jozsef-attila.jpg alt height=291 width=207>

<h1 id=targymutato><a href=index.html title="Vissza a főoldalra">József Attila <span>összes versei</span></a></h1>

<ul class="form search">
<li>
<form id=search role=search>
<label for=verskeres>Vers keresése cím szerint:</label>
<input id=verskeres placeholder="Vers keresése…" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1928.html#targymutato title="Vissza az oldal tetejére">↑</a>
</ul>
</nav>

</header>
<div role=main>

<h1 class=ev id=1928>1928</h1>

<article id=ket-dal>
<div class=vers>

<h2>Két dal</h2>

<h3><small>Éji dal</small></h3>

<p>Néhány éjjelre, padra, kőre,<br>
adjatok nékem fekhelyet.<br>
Én nem vagyok jó gazda ökre,<br>
se lány, se bolha, se beteg.

<p>Jusson a néniknek nagy bögre,<br>
szerető mindnek, ki szeret –<br>
áldott, mert élek én örökre,<br>
aki egy éjre eltemet.

<p><small>1928. márc./dec</small>

<h3 id=dal><small>Dal</small></h3>

<p>Derűs vagyok és hallgatag,<br>
pipám is, bicskám is elhagytam.<br>
Derűs vagyok és hallgatag.

<p>Hopp, szél, fúdd szét e dalomat!<br>
Nincs senki, akire rámondjam:<br>
„Örömét lelte nyomoromban.”<br>
Felhő valék, már süt a nap.<br>
Derűs vagyok és hallgatag.

<p><small>1928. febr. 10./dec.</small>

</div>
</article>

<article id=ket-vers>
<div class=vers>

<h2>Két vers</h2>

<h3><small>K. S. † tbc-ben</small></h3>

<p>Elsirattam – sírni szabad –<br>
legjobb, sánta elvtársamat.

<p>Kevés jó csók volt a fején:<br>
harcos volt és cipészlegény.

<p>Dolgozott is, hallgatott is,<br>
mikor örült, topogott is –

<p>nem csinál már több lábbelit,<br>
szeretőt is talált pedig,

<p>harcos volt a teste-lelke,<br>
díszt: sortüzet érdemelne.

<h3 id=a-harom-kovacs><small>A három kovács</small></h3>

<p>A három rettentő kovács<br>
halottunk sírjánál megáll –

<p>az egyik tüzet fújtató,<br>
hogy meg ne hűtse a halál.

<p>A másik tüzes, százkilós<br>
abroncsból glóriát csinál, –

<p>szoknyában van a harmadik,<br>
izzó gyereket kalapál.

<p><small>1928 eleje</small>

</div>
</article>

<article id=munkasok-korusa>
<div class=vers>

<h2>Munkások Kórusa</h2>

<p class=ajanlas3><small>A világ szakszervezeteinek</small>

<p>A vekker nem tud semmiről,<br>
a munkásember bériről,<br>
hamar megfáradt férfiről,<br>
az asszonyok jó vériről!

<p>Csak két kezünk, sok gyerekünk,<br>
téglát és zsákot emelünk,<br>
óh – botor ellenségeink<br>
jövőjéért is szenvedünk!

<p>Óh kalapáljuk a vasat,<br>
mert a vas szíve meghasad,<br>
ha nem verjük ki rajta, mit<br>
embernek sírni sem szabad!

<p>Óh jó a jövőnek: jövőnk!<br>
Óh jó az ételnek: erőnk!<br>
Óh jó az igazságnak is:<br>
győzni fog mégis mivelünk!

<p>Nincs géppuskánk, se templomunk!<br>
Egy héten hatszor meghalunk!<br>
Mert nékünk jaj! jaj: széthuzunk<br>
és pusztulunk! és pusztulunk!

<p><small>1928 eleje</small>

</div>
</article>

<article id=istenem>
<div class=vers>

<h2>Istenem</h2>

<p>Dolgaim elől rejtegetlek,<br>
Istenem, én nagyon szeretlek.<br>
Ha rikkancs volna mesterséged,<br>
segítnék kiabálni néked.

<p>Hogyha meg szántóvető lennél,<br>
segítnék akkor is mindennél.<br>
A lovaidat is szeretném<br>
és szépen, okosan vezetném.

<p>Vagy inkább ekeszarvat fogva<br>
szántanék én is a nyomodba,<br>
a szikre figyelnék, hogy ottan<br>
a vasat még mélyebbre nyomjam.

<p>Ha csősz volnál, hogy óvd a sarjat,<br>
én zavarnám a fele varjat.<br>
S bármi efféle volna munkád,<br>
velem azt soha meg nem unnád.

<p>Ha nevetnél, én is örülnék,<br>
vacsora után melléd ülnék,<br>
pipámat egy kicsit elkérnéd<br>
s én hosszan, mindent elbeszélnék.

<p><small>1928 eleje/1934</small>

</div>
</article>

<article id=pottyos>
<div class=vers>

<h2>Pöttyös</h2>

<p>Imhol őzike-lépésekben<br>
kis rüggyel szájában a lány.<br>
Bűvös fogam koppanva ejti<br>
megszolgált, kesere pipám.

<p>Ifjui kínokban szenvednek<br>
mind-mind a vénülő füvek.<br>
Emlékeznek: mikor is láttak<br>
szellőcske járású szüzet.

<p>Hopsza! fű leszek én ma este,<br>
görnyesztnek bíbor harmatok,<br>
ropogós, tűrő fű, amelyben<br>
új kedved is topoghatod!

<p>De pöttyös ruhádban, lobogván,<br>
ahogy látsz, itt hágysz engemet,<br>
s meg kell öntöznöm hűs csöbörrel<br>
a kigyulladó füveket.

<p><small>1928 tavasza</small>

</div>
</article>

<article id=toszunnyado>
<div class=vers>

<h2>Tószunnyadó</h2>

<p>Tószunnyadó békességgel,<br>
elülő végtelenséggel<br>
óvja szerelmem, ki adta<br>
s tenyerével megnyugtatta.

<p>Bajocskáimat felejtem,<br>
karddá nőtt bicskám elejtem –<br>
sáppadsz, kiáltó virággal,<br>
és ő dereng, csendes ággal.

<p>Szavad: nem értem, de sürgés.<br>
Szava: nem értem, de zengés.<br>
Nagyon szerethet már engem,<br>
megtűr téged is szivemben.

<p><small>1928 tavasza</small>

</div>
</article>

<article id=luca>
<div class=vers>

<h2>Luca</h2>

<p>Menyasszony-mulásban<br>
szerelmem nő mogorván,<br>
üres szél a társam,<br>
gyenge szívem sodorván.<br>
Hétszámra hallgatok,<br>
meg se kérdem istenem, –<br>
szerelmet mért adott,<br>
hogyha rossz a szerelem.

<p>Ahogy úr lelkemen,<br>
tán már istenkáromlás.<br>
Ez a bús szerelem<br>
szépnek-jónak megromlás.<br>
Jércének éles kés,<br>
békés völgynek hóbika,<br>
hímeknek herélés,<br>
gyászlovaknak bóbita.

<p>S nem halhatok én meg,<br>
amig el nem érhetem,<br>
örökös kényének<br>
örökös az életem.

<p><small>1928 tavasza</small>

</div>
</article>

<article id=csungoje-voltam>
<div class=vers>

<h2>Csüngője voltam</h2>

<p>Csüngője voltam én Lucámnak<br>
s ő rázott férfi s nő előtt.<br>
Fogyó kincsemül, én-mátkámnak,<br>
nem leltem nagyobb szeretőt.<br>
Megpattant, hűvös tűzhelyemhez,<br>
tejecskén nevelt életemhez<br>
nem leltem másik szenvedőt.

<p>Nagyon kell, most hát Isten óvja,<br>
kis csorba bögréjét, szivem.<br>
Majd féltvén két kezébe fogja,<br>
hisz érte bánattal izen.<br>
Jó volt és rossz volt ő: embernyi,<br>
most nem jó s nem rossz, ám szeretni<br>
ma is lehet még szelíden.

<p><small>1928 tavasza</small>

</div>
</article>

<article id=jozsef-attila>
<div class=vers>

<h2>József Attila</h2>

<p>Vidám és jó volt s tán konok,<br>
ha bántották vélt igazában.<br>
Szeretett enni s egyben másban<br>
istenhez is hasonlitott.<br>
Egy zsidó orvostól kapott<br>
kabátot és a rokonok<br>
úgy hívták: Többé-itt-ne-lássam.<br>
A görög-keleti vallásban<br>
nyugalmat nem lelt, csak papot –<br>
országos volt a pusztulásban,

<p>no de hát ne búsuljatok.

<p><small>1928 eleje</small>

</div>
</article>

<article id=nemzett-jozsef-aron>
<div class=vers>

<h2>Nemzett József Áron</h2>

<p>Nemzett József Áron,<br>
szappanfőző, aki már<br>
a Nagy Óceánon<br>
szagos füveket kaszál.

<p>Megszült Pőcze Borcsa,<br>
kit megettek a fenék,<br>
gyomrát, hasát sorba,<br>
százláb súroló kefék.

<p>Szerettem Lucámat,<br>
de Luca nem szeretett.<br>
Bútoraim: árnyak.<br>
Barátaim nincsenek.

<p>Bajom se lesz többé,<br>
lelkemmé lett mindahány, –<br>
élek mindörökké<br>
gazdátlan és ostobán.

<p><small>1928 eleje</small>

</div>
</article>

<article id=ringato>
<div class=vers>

<h2>Ringató</h2>

<p>Holott náddal ringat,<br>
holott csobogással,<br>
kékellő derűvel,<br>
tavi csókolással.

<p>Lehet, hogy szerelme<br>
földerül majd mással,<br>
de az is ringassa<br>
ilyen ringatással.

<p><small>1928 tavasza</small>

</div>
</article>

<article id=lucahoz>
<div class=vers>

<h2>Luchához</h2>

<p>Lucám, hiába válok tőled,<br>
hiába vágok a mezőnek,<br>
baj mindenütt, mit szörnyű csép hadar,<br>
jobban búsít sok búsuló magyar.

<p>Gulyáink, kik még terelődnek,<br>
üszökszagú szelektül bőgnek<br>
s a görbült, öreg számadó cseléd<br>
sóhajtva tolja hátra süvegét.

<p>Hátát jegenye támogatja,<br>
fáradt az is, de nem mutatja.<br>
Nem búg lombjáért, az jó földbe hullt,<br>
de az egen, hol alszik a borult,

<p>mindegyre keserűbben zörget.<br>
S köröskörül a megvert földek<br>
összemásznak, hogy motoz a setét,<br>
mind nyögve-súgva kéri istenét.

<p>Hijja van a legjobb kalásznak.<br>
Bosszús parasztok nyargalásznak,<br>
sírból jött lelkük dörgés, förgeteg,<br>
rongyos ködmenjük zsíros föllegek.

<p>Egy keserű nép sír belőlem,<br>
hát ne szeress, de ne félj tőlem,<br>
szövetség ez már, nem is szerelem,<br>
a kezedet add és kiáltsd velem:

<p>Orvosunk, szebb jövőnk szaladj hát!<br>
E bús nép ház előtti padját<br>
letörli: várnak komoly kurucok,<br>
míg pókos lovad mégis bekocog!

<p><small>1928 tavasza</small>

</div>
</article>

<article id=tedd-a-kezed>
<div class=vers>

<h2>Tedd a kezed</h2>

<p>Tedd a kezed <br>
homlokomra,<br>
mintha kezed<br>
kezem volna.

<p>Úgy őrizz, mint<br>
ki gyilkolna,<br>
mintha éltem<br>
élted volna.

<p>Úgy szeress, mint<br>
ha jó volna,<br>
mintha szívem<br>
szíved volna.

<p><small>1928. máj.–jún.</small>

</div>
</article>

<article id=virag>
<div class=vers>

<h2>Virág</h2>

<p class=ajanlas3><small>Mártinak</small>

<p>Megőrized-e lángvirágom,<br>
mit kezem szivedre tűz?<br>
Heve: nyaram, s ő nyíló berkem:<br>
gyomnyi fekete tűz.

<p>Volt úgy, hogy nem volt füstgyomocska,<br>
de bokros mennyei jel, –<br>
a pokolvihar a virágzást <br>
tőle tanulta el.

<p>Tőle tanulta s fellegszirma<br>
fodrozva, rengve vonult,<br>
s mint jácintporzók, kihajolván<br>
villámival, lenyult.

<p>Szaggatta, tépte gyomocskámat.<br>
Harmatja jégeső,<br>
és megborzongva rája rázta,<br>
ki friss-nedvet leső.

<p>Most virágpora leheletnyi,<br>
és talán meddő korom,<br>
mely, ím, reszketve száll hajadra<br>
és gyászfátyolba von.

<p>Szeresd és viseld lángvirágom,<br>
mit kezem szivedre tűz,<br>
forró nyaram ő s csendes berkem:<br>
gyomnyi fekete tűz.

<p><small>1928. máj.–jún.</small>

</div>
</article>

<article id=gyasz-es-patyolat>
<div class=vers>

<h2>Gyász és patyolat</h2>

<p>A gyenge szűz, a patyolat<br>
már utánozza hajadat;<br>
barna, barna,<br>
mintha gyászolni akarna.

<p>A gyász, a gyász is megremeg,<br>
mintázza fején fejedet;<br>
barna, barna,<br>
mintha pirulni akarna.

<p>Örök gyász, örök patyolat<br>
irígyelik a hajadat.<br>
Barna, barna,<br>
mintha vérembe takarna.

<p><small>1928. máj.–jún.</small>

</div>
</article>

<article id=tudtam-en>
<div class=vers>

<h2>Tudtam én</h2>

<p>Tudtam én, hogy itt leszel közel –<br>
erre fordította kőfejét<br>
minden napraforgó és a lég<br>
salátánkat úgy borzolta fel.

<p>Mormolgattam: szoknyád szele ez!<br>
csermely: pipacsbúborral habos,<br>
aranyhalak raja benn a rozs,<br>
illanásuk mosolyodnyi nesz.

<p>Fürdőm vagy te, csengő italom.<br>
Karod hűs ár, melled kavarog,<br>
fülemben is csupán úgy csobog,<br>
hogyha lélegzel a vállamon.

<p>Zúdulj fogamra! parázsban remeg!<br>
Igyalak én, mert szomjas a halál:<br>
óriási korsó sör a nyár,<br>
habok rajta pufók fellegek.

<p><small>1928. jún.</small>

</div>
</article>

<article id=gyereksiras>
<div class=vers>

<h2>Gyereksírás</h2>

<p>Anyám melle tárula feléd, –<br>
erős valék mint az anyatej<br>
s ajkad közül sírva folyok el,<br>
édes fogad elejté csecsét.

<p>Mért nem ikertestvérem levél?<br>
Összebujnánk télen melegen<br>
s aranymoszatokkal fejeden<br>
kádacskámban velem fürdenél.

<p>Láttam én, míg száradt künn az ing:<br>
tátott szájjal büszkén szendereg,<br>
együtemre ringva két gyerek<br>
s halkan járnak vad szomszédaink.

<p>Óh, magamban vénít az idő!<br>
Hanyatt esett bogár búja ráz,<br>
kezem-lábam ríva hadonász,<br>
mint viharban ezer rózsatő.

<p><small>1928. jún.</small>

</div>
</article>

<article id=gyongy>
<div class=vers>

<h2>Gyöngy</h2>

<p>Gyöngy a csillag, ugy ragyog,<br>
gyöngyszilánkokként potyog,<br>
mint a szöllő, fürtösen,<br>
s mint a vizcsepp, hűvösen.

<p>Halovány bár a göröngy,<br>
ő is csámpás barna gyöngy;<br>
a barázdák fölfüzik,<br>
a bús földet diszitik.

<p>Kezed csillag énnekem,<br>
gyenge csillag fejemen.<br>
Vaskos göröngy a kezem,<br>
ott porlad a sziveden.

<p>Göröngy, göröngy, elporlik,<br>
gyenge csillag lehullik,<br>
s egy gyöngy lesz az ég megint,<br>
egybefogva szíveink.

<p><small>1928. júl. 6.</small>

</div>
</article>

<article id=forgeteg>
<div class=vers>

<h2>Förgeteg</h2>

<p>A förgeteg fekete vadezüst;<br>
csattogó szivek árnya!<br>
Munkaruhám ő, szivemet hüvös<br>
hajlásaiba zárja!

<p>Ő mennyköves, virágos kalapot<br>
nem is csap más fejébe,<br>
csak annak, aki húzódik fagyott<br>
akác kemény tövébe,

<p>mint én s bár érez vasszuronyokat,<br>
melyek husába vágnak,<br>
behúnyva szemét rétjén szántogat<br>
egy jobb szikű világnak.

<p>Jó förgeteg, szerelmek dörmögő<br>
nagyatyja, csattos angyal!<br>
Bosszúinas, rajt piszkos kék kötő,<br>
mennyet letörlő ronggyal.

<p>Mert ez már nem a régi tétovás,<br>
a vénség tüsszentése –<br>
de helyettünk szakadt káromkodás,<br>
köpés a földre, égre.

<p>Az szülte, mikor rablót orditott<br>
a csősz, csatakba ülvén,<br>
sárga foga közt kikavarodott,<br>
a kastély ellen dülvén.

<p>Hogy két öklével hadonásza már<br>
az ősz varkocsu jobbágy –<br>
a csordában ha villámkutya jár,<br>
lábába mar a korbács.

<p>Vert-e már téged valaki, vihar?<br>
Ostorral kergetett-e?<br>
Sötét erődbe bujtál-e, vihar,<br>
úgy mint a szégyenedbe?

<p>Tartalmad vagyunk – robbanás-alak!<br>
Zászlós a dúlók rangján!<br>
Csettintek én! és felszólítalak,<br>
kínzottak hulló hangján –

<p>Te förgeteg, fekete vadezüst,<br>
parasztharag bográcsa,<br>
rotyogó mérget, engem főzz, nagy üst,<br>
és fordíts a világra!

<p><small>1928 nyara</small>

</div>
</article>

<article id=pernyetancra>
<div class=vers>

<h2>Pernyetáncra</h2>

<p>Te tűzkazal, mint pernye <br>
úgy röpködök körötted.<br>
Bicegve szállok édes<br>
kunkorgó száraidból.<br>
S hipphopp orrod hegyéről<br>
mosolygok rád, te drága.<br>
Subába jő az alkony,<br>
hüvös pipába fogja<br>
fickándó lángjaid, kik<br>
pofoznak jobbra-balra.<br>
Guggolsz már ugye, hékás?<br>
Ládd, lefejti magáról<br>
a bokor piros szoknyád,<br>
mit rádobtál, hogy vélem<br>
nyujtózva szemtelenkedj.<br>
Hát húzd be tüzes szarvad,<br>
feküdj a gyenge fűre.<br>
No majd be is borítom<br>
fehérrel barna szíved.

<p><small>1928 nyara</small>

</div>
</article>

<article id=oreg-minden>
<div class=vers>

<h2>Öreg minden</h2>

<p>Öreg itt minden, a vén vihar<br>
görbe villámra támaszkodva jár,<br>
tüskeszakállu rózsáknak dudál<br>
s velük totyog rossz lábaival.

<p>Öreg minden. A forradalom<br>
dobálni való hegyes köveken<br>
köhögve guggol s csontos keziben<br>
fillér fénylik: legszebbik dalom.

<p>Kezem mért nem átlátszó-öreg,<br>
hogy tapogatván arcom ráncait<br>
ölembe ejtném s aki látna így,<br>
hinné: szememből a könny pereg?

<p>Ifjuságom! oltáros korom!<br>
Juj, fickándozó, hűvös hal gyanánt<br>
az alkony hálójába reng a láng<br>
s békanyál lesz meghaló porom.

<p><small>1928 nyara</small>

</div>
</article>

<article id=sok-gondom-kozt>
<div class=vers>

<h2>Sok gondom közt</h2>

<p>Sok gomdom közt veled vesződöm,<br>
bóbiskós szántón mérgelődöm<br>
s harmatos, dobogó dombokon<br>
szememre húzom a kalapom.

<p>Hosszúkat lépek s keserülvén<br>
legelgető borjak közt ülvén<br>
orrocskájuk is téged idéz<br>
s rózsás csülkökkel szivembe lépsz.

<p>Zsákom rádobom a bokorra,<br>
bottal ütök a virágokra,<br>
ordítok, ha szól a billegő,<br>
a folyóig szenved a mező.

<p>Ha kerülsz, ne kerülj el messze,<br>
köténykéd lennék, ne tépj össze,<br>
dalocskád lennék, ne hallgass el,<br>
kenyérkéd leszek, ne taposs el.

<p><small>1928 nyara</small>

</div>
</article>

<article id=klarisok>
<div class=vers>

<h2>Klárisok</h2>

<p>Klárisok a nyakadon,<br>
békafejek a tavon.<br>
Báránygané,<br>
bárányganéj a havon.

<p>Rózsa a holdudvaron,<br>
aranyöv derekadon.<br>
Kenderkötél,<br>
kenderkötél nyakamon.

<p>Szoknyás lábad mozgása<br>
harangnyelvek ingása,<br>
folyóvízben<br>
két jegenye hajlása.

<p>Szoknyás lábad mozgása<br>
harangnyelvek kongása,<br>
folyóvízben<br>
néma lombok hullása.

<p><small>1928 nyara</small>

</div>
</article>

<article id=az-edesanyjanak>
<div class=vers>

<h2>Az Édesanyjának</h2>

<p>Rajzás és nyüzsögés szivemben,<br>
széllé kellene kerekednem,<br>
ablakról ablakra szétfutni<br>
s függönyötökben elaludni.

<p>Jobbkezed csendes órazengés,<br>
balkezed télesti derengés.<br>
Örülök néked ködön át is,<br>
ledobnék érted pacsirtát is.

<p>Arcomat olajtól haraggal<br>
hányszor törültem zsákdarabbal!<br>
és nyálkás kosarakkal jártam.<br>
Engedd, hogy fátokat fölvágjam.

<p>Lábadhoz leülvén, simitsd meg,<br>
hulló hajamat erősitsd meg,<br>
szülőcském, fillérem aranyja,<br>
mennyezetemnek édesanyja.

<p>Szelid dörgésben, jó harmatban<br>
csurgóra húzott rossz kalapban<br>
nem fogok bolyongni már többé,<br>
űlök és mosolygok örökké.

<p><small>1928 nyara [?]</small>

</div>
</article>

<article id=derengo-rozsa>
<div class=vers>

<h2>Derengő rózsa</h2>

<p>Óh, köd a lelkem, ködben áll<br>
a rózsaszál, a rózsaszál.<br>
Papagáj-hajnal szállt fölötte,<br>
szárnyával hátba is ütötte<br>
és ő mosolygott, a balog<br>
s amikor csendes este volt,<br>
levelén megpihent a hold<br>
és tüskéin a csillagok.

<p>Derengő rózsa, szomorú,<br>
derekán szalmakoszorú.<br>
Derű, de bú a foglalatja.<br>
Tavaszom, hajnalom lakatja.<br>
Szerelmem atyja! el ne dülj!<br>
Bár reszketésre született,<br>
böködik nagycsontú szelek,<br>
hópelyhek zümmögik körül.

<p><small>1928. szept. 12.</small>

</div>
</article>

<article id=miota-elmentel>
<div class=vers>

<h2>Mióta elmentél</h2>

<p>Mióta elmentél, itt hűvösebb<br>
a sajtár, a tej, a balta nyele,<br>
puffanva hull a hasított fa le<br>
s dermed fehéren, ahogy leesett.

<p>A tompa földön öltözik a szél,<br>
kapkod s kezei meg-megállanak,<br>
leejti kebléről az ágakat,<br>
dühödten hull a törékeny levél.

<p>Ó, azt hittem már, lágy völgyben vagyok,<br>
két melled óv meg észak s dél felől,<br>
a hajnal nyílik hajam fürtjiből<br>
s a talpamon az alkonyat ragyog!…

<p>Soványan űlök, nézem, hogy virítsz,<br>
világ, kóró virágja, messziség.<br>
Kék szirmaidban elhamvad az ég.<br>
A nagy szürkület lassan elborít.

<p><small>1928. szept. 13.</small>

</div>
</article>

<article id=szeretnenek>
<div class=vers>

<h2>Szeretnének</h2>

<p>Jóról és rosszról nem gondolkozom,<br>
csak szenvedek én és csak dolgozom.

<p>Csinálok csempét, csavaros hajót,<br>
bánatba rosszat, közönyömbe jót.

<p>Munkámnak nincs se száma, se szeri.<br>
Kedvesem tudja, ő számba veszi.

<p>Ő számba veszi, hisz valamiben.<br>
S ha kérdem, rámnéz s nem mondja, miben.

<p>Ha fa volnék, hát fészket igazán<br>
a varjú is szükségből rakna rám.

<p>Ha föld volnék, mit kapás vénje tört,<br>
csicsókás volna az a krumpliföld.

<p>Krumplival is csak úgy volnék teli,<br>
ahogy a munka megköveteli.

<p>Ha víz volnék, hát volnék pocsolya.<br>
Ha tűz volnék, hát volnék hamuja.

<p>S ha én volnék az úr, az úr helyett,<br>
nagyon szeretnének az emberek.

<p><small>1928</small>

</div>
</article>

<article id=ordog-faraba>
<div class=vers>

<h2>(Ördög farába…)</h2>

<p>Ördög farába, semmi husába<br>
s harapván Isten fehér hasába,<br>
hajnal-nyelvem a világra öltöm –<br>
lelkem még jó e rossz étkü földön.

<p>Teteje felhő, mocsok az alja,<br>
az se kóstolja, aki kavarja.<br>
S ha már csak bicska volna ebédem,<br>
akkor is meggyfa volna cselédem.

<p>Csak aki főzte, énvelem enne,<br>
csak egy csipetnyit nyelvire venne,<br>
fájdalom volna kóstoló nyála,<br>
nálam is lakna sok vacsorára.

<p>Fátyolból varrná törülgetőjét,<br>
csontjából venné kevergetőjét,<br>
elmosó tálja gyermeke lenne,<br>
piros fedőnek ülne szivemre.

<p><small>1928. okt. 1.</small>

</div>
</article>

<article id=nyuzsog-a-boldogsag>
<div class=vers>

<h2>(Nyüzsög a boldogság…)</h2>

<p>Nyüzsög a boldogság bennem,<br>
a napfény se fér be tőle,<br>
lecsurog szakállam<br>
fonatán a lábaimra.<br>
Kalapom, repülj a mennybe<br>
a kopasz felhő fejére<br>
ha meg prüsszent lebbenhetsz<br>
a kékorru kaparóra.<br>
Pipacsot szedett a kedves,<br>
belefonta fürtjeimbe –<br>
s ha elalszom köd-ölében<br>
a szirmocskák ringatóznak.

<p><small>1928. okt. 10.</small>

</div>
</article>

<article id=zuzmara>
<div class=vers>

<h2>Zuzmara</h2>

<p>Fürtöm szöllőkhöz volt hasonló<br>
s most hüvelyében rohadt borsó.<br>
Fekete szemei peregnek,<br>
hulló könnyemmel keverednek.

<p>Óh kínos, szögletes mulásom,<br>
széltörte, fehér hajlongásom!<br>
Koppanó hátam iramlása!<br>
Csonka szerelmem forradása!

<p>Óh égbolt csontos tisztasága –<br>
éhen halottak fagyossága!<br>
Hunyor nélküli nyugalommal!<br>
Tettembe vetett bizalommal!

<p>Gyémántos, hűs heringen élek,<br>
bútoraim az égi fények,<br>
körmeim egyre keményebbek,<br>
de a rózsái fehérebbek.

<p><small>1928. nov. 16.</small>

</div>
</article>

<article id=piros-hold-korul>
<div class=vers>

<h2>Piros hold körül</h2>

<p>Piros hold körül denevérek,<br>
bársony koszorú, bodor féreg.<br>
Malacvilágosság az égen.<br>
Hűvöslő szalmazsák a réten.

<p>A saláták az estharmatban<br>
borzonganak, kotyognak halkan.<br>
Már-már rikoltva fölrepülnek.<br>
S tollászkodva megint elülnek.

<p>Pokoli tompa puffanások,<br>
puha füveken járkálások.<br>
Szarvasok agancsai hullnak.<br>
Vagy virág után ágak nyúlnak?

<p>Piheg a meggy kicsattant ajka,<br>
még a kórón is, fönnakadva.<br>
S hogy tágul, szűkül gyors ütemre<br>
az egész világ! Mint a melle…

<p>Minden lábához ejti kincsét.<br>
Lábamhoz ess-e, ó szegénység?<br>
Ki terhel majd, gyökig hajolva,<br>
miként ha termésem ő volna?

<p><small>1928. nov. 16.</small>

</div>
</article>

<article id=oh-sziv-nyugodj>
<div class=vers>

<h2>Óh szív! nyugodj!</h2>

<p>Fegyverben réved fönn a téli ég,<br>
kemény a menny és vándor a vidék,<br>
halkul a hó, megáll az elmenő,<br>
lehellete a lobbant keszkenő.

<p>Hol is vagyok? Egy szalmaszál nagyon<br>
helyezkedik a csontozott uton;<br>
kis, száraz nemzet; izgágán szuszog,<br>
zuzódik, zizzen, izzad és buzog.

<p>De fönn a hegyen ágyat bont a köd,<br>
mint egykor melléd: mellé leülök.<br>
Bajos szél jaját csendben hallgatom,<br>
csak hulló hajam repes vállamon.

<p>Óh szív! nyugodj! Vad boróka hegyén<br>
szerelem szólal, incseleg felém,<br>
pirkadó madár, karcsu, koronás,<br>
de áttetsző, mint minden látomás.

<p><small>1928 vége</small>

</div>
</article>

<article id=magyar-alfold>
<div class=vers>

<h2>Magyar Alföld</h2>

<p>Magyar Alföld – gond a dombja;<br>
temploma cövek;<br>
talaja mély aludttej, de benne<br>
hánykolódnak szögletes kövek.

<p>Magyar ember – rongya zászló;<br>
étele a tál;<br>
dudvaszedő nemzet vagyunk, értünk<br>
mezítláb jön foltozott halál!

<p>Nosza költő! Holt a holdad;<br>
köldököd kötél;<br>
csettintésed égő város, tollad<br>
füstölög s egy szál gyufát nem ér!

<p>Ó, kik nőttök felhőt leveledzvén,<br>
bodzás kis fenék –<br>
nézzétek, ím, országúton, némán<br>
vándorolnak ki a jegenyék!

<p><small>1928</small>

</div>
</article>

<article id=isten-hogyha-golyoznak>
<div class=vers>

<h2>Isten</h2>

<p>Hogyha golyóznak a gyerekek,<br>
az isten köztük ott ténfereg.<br>
S ha egy a szemét nagyra nyitja,<br>
golyóját ő lyukba gurítja.

<p>Ő sohase gondol magára,<br>
de nagyon ügyel a világra.<br>
A lányokat ő csinosítja,<br>
friss széllel arcuk pirosítja.

<p>Ő vigyáz a tiszta cipőre,<br>
az utcán is kitér előre.<br>
Nem tolakszik és nem verekszik,<br>
ha alszunk, csöndesen lefekszik.

<p>Gondolatban tán nem is hittem.<br>
De mikor egy nagy zsákot vittem<br>
s ledobván, ráültem a zsákra,<br>
a testem akkor is őt látta.

<p>Most már tudom őt mindenképpen,<br>
minden dolgában tetten értem.<br>
S tudom is, miért szeret engem –<br>
tetten értem az én szívemben.

<p><small>1928/1934</small>

</div>
</article>

<article id=hosszu-az-uristen>
<div class=vers>

<h2>Hosszú az Úristen</h2>

<p>Hosszú az Úristen,<br>
rövid a szalonna,<br>
nyavalyás a szegény ember,<br>
mintha gazdag volna.

<p>Úgy meggörbül, mintha<br>
réti ösvény volna<br>
s rajt libegnének a lányok<br>
tejért a majorba.

<p>Hosszú és kemény is,<br>
püspököké mégis,<br>
rábízná pedig siralmas<br>
dolgát a szegény is.

<p>Jutna neki kolbász,<br>
asszonyának szoknya –<br>
az ájtatos Úristenhez<br>
vigadozva szokna.

<p>Délszemmel ha néz a<br>
sokútú világra,<br>
a legbajosabb dülőkön<br>
a szegényt találja.

<p>Ha ma sincs, hogy értünk<br>
seregekké lenne,<br>
szegény ember, ha elpusztul,<br>
nem is pihen benne.

<p><small>1928</small>

</div>
</article>

<article id=medaliak>
<div class=vers>

<h2>Medáliák</h2>

<h3>1</h3>

<p>Elefánt voltam, jámbor és szegény,<br>
hűvös és bölcs vizeket ittam én,<br>
a dombon álltam s ormányommal ott<br>
megsímogattam a holdat, a napot,

<p>és fölnyujtottam ajkukhoz a fát,<br>
a zöld cincért, a kígyót, a kovát, –<br>
most lelkem: ember – mennyem odavan,<br>
szörnyű fülekkel legyezem magam – –

<h3>2</h3>

<p>Porszem mászik gyenge harmaton,<br>
lukas nadrágom kézzel takarom,<br>
a kis kanász ríva öleli át<br>
kővé varázsolt tarka malacát –

<p>zöld füst az ég és lassan elpirul,<br>
csöngess, a csöngés tompa tóra hull,<br>
jéglapba fagyva tejfehér virág,<br>
elvált levélen lebeg a világ – –

<h3>3</h3>

<p>Totyog, totyog a piócahalász,<br>
bámul, bámul a sovány kanász,<br>
lebeg, lebeg a tó fölött a gém,<br>
gőzöl, gőzöl a friss tehénlepény –

<p>egy fáradt alma függ fejem felett,<br>
a hernyó rágott szívéig szemet,<br>
kinéz hát rajta és mindent belát,<br>
virág volt ez a vers, almavirág – –

<h3>4</h3>

<p>Lehet, hogy hab vagy, cukrozott tejen,<br>
lehet, hogy zörej, meredt éjjelen,<br>
lehet, hogy kés vagy ónos víz alatt,<br>
lehet, hogy gomb vagy, amely leszakad –

<p>a cselédlány könnye a kovászba hull,<br>
ne keress csókot, ez a ház kigyúl,<br>
hazatalálsz még, szedd a lábodat –<br>
füstölgő szemek világítanak – –

<h3>5</h3>

<p>Disznó, de akin jáspis a csülök,<br>
fábul faragott istenen ülök,<br>
hejh, bársony gyász, a tejen tünj elő!<br>
meghalok s mázsás szakállam kinő

<p>s ha megrándul még bőröm, az egek,<br>
hátamról minden hasamra pereg;<br>
hemzsegnek majd az apró zsírosok,<br>
a csillagok, kis fehér kukacok – –

<h3>6</h3>

<p>Ragyog a zöld gyík, sorsom keresi,<br>
zörget a búza: magvát kiveti,<br>
rámnéz a tó, ha belé kő esett<br>
s a sírók sóhajtotta fellegek,

<p>a háborúkkal hívott hajnalok,<br>
ugró napok és rezgő csillagok<br>
körülkóvályogják nyugodt fejem –<br>
világizzása hőmérsékletem – –

<h3>7</h3>

<p>A küszöbön a vashabú vödör, –<br>
szeresd a lányt, ki meztéláb söpör,<br>
a szennyes lé lapulva árad el,<br>
tajtékja fölgyűrt karján szárad el –

<p>én is bádoghabokba horpadok,<br>
de kélnek csengő és szabad habok<br>
s végigcsattognak tengerek lován<br>
a lépcsőházak villogó fogán – –

<h3>8</h3>

<p>Borostyánkőbe fagy be az ügyész,<br>
fekete frakkban guggolva kinéz,<br>
meredten nézi, hogy mi féltve föd,<br>
cirógat, áld a fény, a szél, a köd,

<p>befut a rózsa, amint rothadok,<br>
pihévé szednek hűvös kócsagok<br>
és őszi esték melege leszek,<br>
hogy ne ludbőrzzenek az öregek – –

<h3>9</h3>

<p>Barátommal egy ágyban lakom,<br>
nem is lesz hervadó liliomom,<br>
nincs gépfegyverem, kövem vagy nyilam,<br>
ölni szeretnék, mint mindannyian

<p>s míg gőggel fortyog a bab és sziszeg,<br>
főzelékszínű szemmel nézitek,<br>
hogy széles ajkam lázba rezgve ring<br>
s fecskék etetnek bogárral megint – –

<h3>10</h3>

<p>Szakállam sercenj, reccsenj, kunkorodj,<br>
boronaként a vetésen vonódj –<br>
az ég fölött, mint lent a fellegek,<br>
egy cirógatás gazdátlan lebeg

<p>s e hűvös varázs húzva, szeliden,<br>
szakállamon majd egykor megpihen<br>
s vörös fonatján bütykömig csorog<br>
jó ízzel-gőzzel, mint a gyógyborok – –

<h3>11</h3>

<p>Huszonhárom király sétál,<br>
jáspiskorona fejükben,<br>
sárga dinnyét edegélnek,<br>
új hold süt a balkezükben.

<p>Huszonhárom kölyök császkál,<br>
csámpás sityak a fejükben,<br>
görögdinnyét szürcsölőznek,<br>
új nap lángol jobbkezükben.

<h3>12</h3>

<p>Az eltaposott orrú fekete,<br>
a sárga, kinek kékebb az ege,<br>
a rézbőrű, kin megfagyott a vér<br>
és a lidércként rugódzó fehér –

<p>– – – – – – – – – – – – – – – –<br>
– – – – – – – – – – – – – – – –<br>
– – – – – – – – – – – – – – – –<br>
– – – – – – – – – – – – – – – –

<p><small>1927–1928</small>

</div>
</article>
</div>
<script src=jquery-1.10.2.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>