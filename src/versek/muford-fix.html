<!doctype html>

<html lang=hu>

<meta charset=utf-8>
<title>Összes vers – József Attila összes műve</title>
<meta content="József Attila összes versei egységesítve egy lapon kereshetően, megkönnyítve a kutatómunkát a Magyar Elektronikus Könyvtár oldalán." name=description>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5shiv-printshiv.js></script><![endif]-->



<h1 class=ev id=muforditasok>Műfordítások</h1>

<article id=haromszaz-spartai-sirverse>
<div class=vers>
<h2>300 spártai sírverse</h2>

<p>Arramenő mondd meg Spártának hogy pihenünk s az<br>
Ős hagyományaiért hullt el a hősi sereg.

</div>
</article>


<article id=munkasok-rimbaud>
<div class=vers>
<h2>Munkások</h2>
<h3><small>Arthur Rimbaud</small></h3>

<p>Óh ez a meleg februári délelőtt! Az alkalmatlankodó déli szél eljött, hogy ismét föltámassza szűkölködő, ízetlen emlékeimet, fiatal nyomorunkat.
<p>Henrikán pamutszoknya volt, fehér és barna kockákkal, amilyet a mult században viselhettek, szalagos fejkötő és könnyű selyemkendő. Sokkal szomorúbb volt ez, mint valami gyász. Kirándultunk a város határába. Borult idő volt és ez a déli szél fölizgatta az elpusztított kertek és a kiszáradt gyep minden paraszti illatát.
<p>Sem asszonyomat, sem engem egy cseppet sem fárasztott ez. Egy eléggé magas ösvényen, egy tócsában, melyet a mult havi áradás hagyott hátra, nagyon kicsi halakra figyelmeztetett.
<p>A város, füstjével és szakmák zajaival, nagyon messzire követett az utakon. Óh, a másik világ, az ég áldotta gyarmat és az árnyékok! A déli szél elém idézte gyermekségem nyomorult kellemetlenségeit, nyári kétségbeeséseimet, azt a szörnyű mennyiségű erőt és tudást, amelyet mindig visszatartott tőlem a sors. Nem! nem töltjük a nyarat ebben a fösvény országban, ahol soha sem leszünk mások, mint eljegyzett árvák. Azt akarom, hogy ez a megkeményedett kar ne vonszoljon tovább egy kedves ábrándot.
</div>
</article>


<article id=meghaltak>
<div class=vers>

<h2>Meghaltak</h2>
<h3><small>John Dos Passos</small></h3>

<p>Nem költemény ez.

<p>Íme két ember rabok szürke öltözetében.<br>
Az egyik ül és kezének fájdalmas húsát nézi,<br>
– kezének, amely hét éve nem dolgozott.<br>
Tudjátok az esztendő hosszát?<br>
Tudjátok, hány óra van egy napban,<br>
mikor ez a nap harminchárom órát jelent ágyon, cellában,<br>
cellasorok cellájában, cellasorok sorozatában,<br>
– mind üresek álmok iszonyú ürességével.

<p>Ismeritek a bebörtönzöttek álmát?<br>
Sacco kezének fájdalmas húsát nézi,<br>
– kezének, amely hét éve nem dolgozott.<br>
A babra emlékezik Sacco, melyet gyomlált kertjében<br>
<span class=s3>szürkületkor,</span><br>
a homok csikorgására emlékezik,<br>
emlékezik a rét hátának vonalára,<br>
gyermekei fején a pihékre.<br>
Fájdalmasan növekvő, mérgesedő emlékek az álmok,<br>
az álmok örök kárhozat a bebörtönzöttek számára.

<p>Vanzetti ír minden éjjel öttől kilencig,<br>
tapogatózva, próbálkozva az idegen szavak lehető legjobb<br>
<span class=s3>érintését keresgéli</span><br>
irkafirkából barrikádokat emelve, halmozgatva a jogszerűség<br>
<span class=s3>kínai csecsebecséit,</span><br>
halott szavait egy elfeledett nyelvnek,<br>
sötét automaták nyelvének.

<p>Már holtak,<br>
győztek a fekete automaták.<br>
Fölemésztve.<br>
Egészen fölemésztve,<br>
Massachusetts levegőjébe távozott húsuk,<br>
álmaik a szélbe.<br>
„Halottak, tudja?” a kormányzóval bizalmaskodik titkárja,<br>
„Halottak”, bizalmaskodik a Legfőbb Törvényszék bírájával<br>
<span class=s3>a Fellebbezési törvényszék bírája.</span>

<p>Az elismételt szó, a halál, szikár vigyorra késztet.<br>
Holtak, mondja a makulátlan gallér; holtak, mondja<br>
<span class=s3>a selyemkalap, holtak, mondja a redingót.</span><br>
Íme, akik kiugrálnak az autókból<br>
és mélyen leszijják szabadulásukat,<br>
hosszában-széltében futkosván Boston uccáin.

<p>Ez a két ember nem remegett,<br>
hogy a dögvészt megszagolja<br>
Massachusetts levegőjében.<br>
Halottak ők most, megpörkölve<br>
Massachusetts szelében.<br>
Lélekzetük új lökést ad a szélnek,<br>
lerontja a láng<br>
Boston avas szagát.

<p>Tízezer város lehelte be őket,<br>
fölegyenesedtek a műhelyekben,<br>
elhajították a szerszámokat,<br>
kidobták az ekét a barázdából<br>
és üvöltöttek.<br>
A vad szélben, mely jön Massachusetts felől,<br>
ebben a rekedt ordításban<br>
benne van a menetelő embermilliók zaja,<br>
ezernyelvű kiáltása ugyanannak a dalnak.

<p>Megmarkolta őket az őr, hogy ráültesse a villamos székre,<br>
a hóhér bekapcsolta az áramot<br>
s a térbe küldte őket szabadon.<br>
Most megszabadultak álmaiktól,<br>
a ragadós tömlöctől távol<br>
szavuk ott rezeg ezer nyelvében ugyanannak a dalnak,<br>
mely Massachusetts füldobjait berepeszti majd.

<p>Ebből csináljatok verset, ha van merszetek!

</div>
</article>


<article id=villonrol-meg-a-vastag-margotrol-szolo-ballada>
<div class=vers>
<h2>Villonról meg a vastag Margotról<br>szóló ballada</h2>

<p><span class=s3>Ha szeretem a szép lányt szolgamód,</span><br>
nem kell azért bugrisnak vélnetek.<br>
Javai fínom óhajra valók,<br>
csókjáért kardot, pajzsot viselek.<br>
Fazekat happolok, ha emberek<br>
jönnek, ellépek borért csendesen.<br>
Kerül gyümölcs meg sajt. S ha rendesen<br>
fizetnek, mondok: Jól ityeg bizony!<br>
Csak jőjenek, ha dürgésük leszen,<br>
e bordélyba, hol szállásunk vagyon.

<p><span class=s3>De megvannak a vijjogó bajok,</span><br>
ha pénz nélkül jön Margot hálni meg.<br>
Szivem halálra gyűlöli. Fogod<br>
mindjárt kabátod, szoknyád, réklidet,<br>
gyapjú gyanánt a zálogba vihedd!<br>
S kezét csipőre téve bőg nekem<br>
az Antikrisztus, hogy, Jézusra, nem,<br>
ő nem teszi! Hát jól képen kapom, –<br>
az orra fölött hordja kézjegyem<br>
e bordélyban, hol szállásunk vagyon.

<p><span class=s3>Majd megbékélünk; szellent rám nagyot</span><br>
– dagadtabb, mint a dongó – fölnevet,<br>
combom csapkodja, Gogo-z meg gagyog,<br>
öklével birizgálja fejemet.<br>
Mint bunda, alszunk, lévén részegek.<br>
S kelünk. Korog a hasa. Kényesen<br>
fölmászik rám, nyögök keservesen,<br>
a deszkánál is laposabbra nyom,<br>
ledérkedéssel tönkre így teszen<br>
e bordélyban, hol szállásunk vagyon.

<h3><small>Ajánlás</small></h3>

<p>V ihar, fagy, dér, – megvan a kenyerem!<br>
I gy vesz az ember gubát az eben.<br>
L óg rajtam, pénzit megéri velem.<br>
L otyó, kurafi: passzolunk nagyon!<br>
O csmányoké ez ocsmány szerelem.<br>
N incs emberségünk, hát ne is legyen<br>
e bordélyban, hol szállásunk vagyon!


</div>
</article>


<article id=nyugasztalo-melyet-villon-szerzett>
<div class=vers>
<h2>Nyugasztaló, melyet Villon szerzett<br>önmagáért és cimboráiért,<br>várván, hogy vélük fölakasszák</h2>

<p><span class=s3>Testvérek, immég életben valók,</span><br>
ne cudar szívvel bánjatok velünk.<br>
Ám minket, szegényeket, szánjatok,<br>
majd benneteket is szán istenünk.<br>
Összekötözve ím hatunk, hetünk, –<br>
hizlalt husunknak bőséges leve<br>
rohad, ha föl nem habzsolták vele<br>
s mi, bordák, porrá és hamuvá lészünk.<br>
Ne kacagjon bajunkon senkise,<br>
de kérje istent, irgalmazzon nékünk!

<p><span class=s3>Sírunk testvérek, meg ne szóljatok,</span><br>
bitót bár törvény veretett nekünk.<br>
Ám tudjátok, okosak, józanok<br>
mi emberek mind nem is lehetünk.<br>
Hát elült szívvel ejtsétek nevünk,<br>
rimánkodván a Fiúhoz, tegye,<br>
irántunk meg ne szikkadjon kegye,<br>
ha pokolbéli villámoktól égünk!<br>
Holtak vagyunk, ne bántson senkise,<br>
de kérje istent, irgalmazzon nékünk!

<p><span class=s3>Minket az eső mosott, mosdatott,</span><br>
a nap szárít és megfeketedünk;<br>
kivájták szemünk égi állatok,<br>
tépték szakállunk és szemöldökünk.<br>
Mi soha, soha nem pihenhetünk,<br>
hol így, hol úgy, de kénye kedvire<br>
csak lóbál minket a szél ereje,<br>
gyüszűgödörnél több a csőrcsipésünk.<br>
Ne ossza sorsunk soha, senkise,<br>
de kérje istent, irgalmazzon nékünk!

<h3><small>Ajánlás</small></h3>

<p><span class=s3>Jézus király, kinek hűbérese</span><br>
minden, vigyázz, hogy pokol részese<br>
ne légyünk, azzal nincsen számvetésünk.<br>
S itt ne gúnyoljon ember, senkise,<br>
de kérje istent, irgalmazzon nékünk!

</div>
</article>



<article id=ballada-a-hajdani-idok-damairol>
<div class=vers>
<h2>Ballada a hajdani idők dámáiról</h2>

<p><span class=s3>Mondd, hol is van, mely földön is</span><br>
Flóra, a szép római dáma?<br>
Archippiada és Thais,<br>
hol az ő édes nénje-ángya?<br>
S folyón, tavon ha kél a lárma,<br>
szólal, de hol is van Echó?<br>
Embernek túlszép volt az árva …<br>
De hol van a tavalyi hó?

<p><span class=s3>Hol van a tudós Helois,</span><br>
ki miatt herélt voltát bánta<br>
Esbaillart Péter s Sainct Denys<br>
rendjében is szerelmét szánta?<br>
S a királyné, ki Buridant a<br>
Szajnába volt parancsoló!<br>
Hogy zsákba kössék, úgy kivánta …<br>
De hol van a tavalyi hó!

<p><span class=s3>A maine-i Harembourges, Alisz,</span><br>
Nagylábu Berta, Beatrix, Blanka –<br>
liljom szinű volt maga is, –<br>
Szűzanyám, hol van szirénhangja?<br>
S akit az angolok Rouenba’<br>
megégetének, ő, a jó,<br>
a lorraine-vidéki Johanna?<br>
De hol van a tavalyi hó!

<h3><small>Ajánlás</small></h3>

<p><span class=s3>Herceg, hogy hol vannak, hétszámra</span><br>
ezidén firtatni se jó,<br>
nehogy a nóta ujra járja:<br>
de hol van a tavalyi hó!

<p>Villon négy sorocskája

<p>Francia vagyok, mérgelődhetem.<br>
Ponthoise-i Párizs volt szülőhelyem.<br>
Most hát egy kenderkötéltől fejem<br>
megtudja majd, hogy mit nyom fenekem.

</div>
</article>


<article id=ballada-melyet-villon-szerzett-edesanyja-keresere>
<div class=vers>
<h2>Ballada melyet Villon szerzett<br>édesanyja kérésére,<br>Szüzanyánkhoz való könyörgéseképpen</h2>

<p><span class=s3>Királyné, akit fél a poklok szennye,</span><br>
Ég hölgye s földünk Urasszonya ott,<br>
Tekints rám, ájtatos keresztényedre,<br>
Fogadj, mint választottid fogadod,<br>
Bár érdemes kegyedre nem vagyok.<br>
Oly nagy a száma, Urnőm, jóságodnak,<br>
Hogy vétkeim kicsinnyé zsugorodnak<br>
S a lélek nélkülük érdemtelen<br>
A mennybe jutni, ne vedd tréfaszónak, –<br>
Élten és holtan ez az én hitem.

<p><span class=s3>A romlást küldje mindenki vétkemre,</span><br>
Mondd meg Fiadnak, én övé vagyok,<br>
Szálljon meg, mint a Szent Annát kegyelme,<br>
Vagy mint Theophilust, a kispapot,<br>
Aki általad feloldoztatott.<br>
Mennyit fogadkozott ő a Gonosznak!<br>
Ójj, hogy ilyenben én ne fáradozzak,<br>
Töretlen Szűz, aki szeplőtelen<br>
Misénk szentségét méhedben hordoztad.<br>
Élten és holtan ez az én hitem.

<p><span class=s3>Asszony vagyok én, szegény és vénecske,</span><br>
Mit sem tudok, betűt nem olvasok,<br>
Látom az édent templomunkban, festve,<br>
Ott hárfák vannak, lantok, kobozok.<br>
S a poklot, hol sok elitélt rotyog:<br>
Ez elkomorít, az mosolyra oktat.<br>
Az örömet add, Szűzanyám, azoknak,<br>
Kik hozzád futnak vélem vétkesen<br>
S csordultig hittel, buzgón iparkodnak.<br>
Élten és holtan ez az én hitem.

<h3><small>Ajánlás</small></h3>

<p>V árunk, Szüzünk, Királyasszony, ki hordtad<br>
J ézust, az örököt, Mindenhatónkat,<br>
L ejött, fölvéve gyenge mivalónkat,<br>
L ejött, segitni rajtunk idelenn,<br>
O dadta ifjuságát a bitónak,<br>
N em más ő, mintahogy igéim szólnak,<br>
Élten és holtan ez az én hitem.

</div>
</article>


<article id=villon-ferenc-nagy-testamentuma>
<div class=vers>

<h2>Villon Ferenc<br>Nagy Testamentuma</h2>

<p>1461-ben

<p>Itt kezdődik<br>
Villon Ferencnek a<br>
Nagy Testamentuma

<h3>1</h3>

<p><span class=s3>Im, harminc esztendős koromban,</span><br>
Nem egész bölcsen s nem bolondul,<br>
Már minden szégyenem megittam.<br>
Jóllehet d’Aussigny Tibortul,<br>
Az uccán áldó püspök úrtul<br>
Volt vala rengeteg bajom.<br>
Ha püspök is az egyházambul,<br>
Hogy enyém lenne, tagadom.

<h3>2</h3>

<p><span class=s3>Ha mit adott, ugarban adta;</span><br>
Nem uram ő és püspököm se;<br>
Hitemnek nincs rá gondolatja;<br>
Nem vagyok szarvassa sem őze;<br>
Egy nyáron át, hideg vízből se<br>
Adott a fösvény eleget.<br>
Nem szánja őt a Teremtő se<br>
Másként, mint ő szánt engemet.

<h3>3</h3>

<p><span class=s3>És, ha valaki a választ adja</span><br>
S állítaná, hogy átkozom,<br>
Nem teszem, hiszen beláthatja,<br>
Nincs róla rossz gondolatom.<br>
Csak: Jézus, a paradicsom<br>
Királya, testi-lelki bajban<br>
Legyen hozzá a szánalom,<br>
Amellyel ő könyörült rajtam.

<h3>4</h3>

<p><span class=s3>S ha kemény volt hozzám s kegyetlen,</span><br>
Keményebb, semmint itt mesélem,<br>
Akarom, hogy az örök Isten …

<p><small>A fordítás befejezetlen.</small>

</div>
</article>


<article id=szazotven-millio>
<div class=vers>
<h2>Százötven millió</h2>
<h3><small>Vladimir Majakovszkij</small></h3>

<p>Egyszázötven millió!<br>
E vers költőjének ez a neve.<br>
Csapkodó lövedék-jégeső<br>
A ritmusa.<br>
Cik-cakkban vetődő tűz-szelek,<br>
Bányalégviharok, csapódó aknák –<br>
Terek pattognak,<br>
Ház házra ugrik.<br>
Én beszélőgép vagyok.<br>
Uccakövek örvénylenek.<br>
Lépteitek a talajba sajtolódnak<br>
Csörömpölve, mint betűk:<br>
Egyszázötven millió:<br>
Sulykol.<br>
S hát így nyomattatott itt ez a kiadás.

</div>
</article>


<article id=idok-beteljesedese>
<div class=vers>
<h2>Idők beteljesedése</h2>
<h3><small>Szergej Jeszenyin</small></h3>

<p>Oroszok, hejh!<br>
vadászai a mindenségnek,<br>
kik az eget<br>
most hajnalpir hálójával<br>
merítitek …<br>
Fujjátok meg a kürtöket!

<p>Nyög a föld a fergeteg<br>
ekéje alatt.<br>
Sziklákat vet ki aranyat<br>
követelő ekék serege.<br>
Uj magvető megy<br>
a földeken át.<br>
Uj magot vet<br>
a barázdákba.

<p>Fényes vendég jön hozzátok<br>
csúf kocsiban.<br>
Kancája<br>
üget<br>
a fellegek felett.

<p>A kanca kantárja<br>
az ég kékje.<br>
A kantár csengettyűi<br>
csillagok.

</div>
</article>



<article id=tidmann-ur>
<div class=vers>
<h2>Tidmann úr</h2>
<h3><small>(Ó dán népballada)</small></h3>

<p>Korán reggel, hogy kélt a nap,<br>
Tidmann úr öltözik ágya előtt,<br>
csinos ingét veszi, nézi magát.<br>
Ez tetszik a süderieknek.

<p>Csinos ingét veszi, nézi magát,<br>
szép, zöld volt rajta a selyemkabát,<br>
kecskebőr csizmája, abba bújik,<br>
ez tetszik a süderieknek.

<p>Kecskebőr csizmája, abba bújik,<br>
csatolja aranyos sarkantyúit,<br>
a süderharde-i thingbe úgy megyen.<br>
Ez tetszik a süderieknek.

<p>A süderharde-i thingbe úgy megyen,<br>
szabad parasztokon hogy adót vegyen.<br>
Minden eke után hét véka rozsát.<br>
Ez tetszik a süderieknek.

<p>Minden eke után hét véka rozsát,<br>
a makkos erdőből negyedik kocát.<br>
Fölálla erre az öreg.<br>
Ez tetszik a süderieknek.

<p>Fölálla erre az öreg.<br>
Közülünk senki nem adja meg.<br>
S mielőtt az adót odafizetjük –<br>
ez tetszik a süderieknek.

<p>S mielőtt az adót odafizetjük,<br>
a thingbe’, férfiak maradjunk együtt!<br>
Ti süderharde-i parasztok, álljunk karikába!<br>
Ez tetszik a süderieknek.

<p>Ti süderharde-i parasztok, álljunk karikába,<br>
Tidmann urat élve nem viszi lába!<br>
Az első ütést az öreg ütötte.<br>
Ez tetszik a süderieknek.

<p>Az első ütést az öreg ütötte,<br>
vele Tidmann urat a földre ütötte.<br>
Ott hever Tidmann úr, vére ömölhet,<br>
ez tetszik a süderieknek.

<p>Ott hever Tidmann úr, vére ömölhet,<br>
szabadon jár eke fekete földet,<br>
szabadon járja a koca a makkost.<br>
Ez tetszik a süderieknek.

</div>
</article>


<article id=ki-all-helyemre>
<div class=vers>
<h2>Ki áll helyemre?</h2>
<h3><small>Petr Bezruc</small></h3>

<p>Oly kevés a vérem s a számon még az is<br>
dűl.<br>
Ha fölserdűl<br>
fölöttem a fű, ha ront a rothadás,<br>
ki áll helyemre, pajzsom<br>
emeli-e más?<br>
Bujva vitkovici kemencék füstjébe,<br>
– szememből éj bámul, orrom tágul égve, –<br>
ha sütött, ha szürkült, álltam én s azokat,<br>
összeráncolt szemmel ama gyilkosokat,<br>
gazdag zsidót, grófot, végigmértem ottan,<br>
én rút bányász, ahogy földből kiugrottam.<br>
Halántékán villant bár csiszolt rubint,<br>
merev tekintetem megérezte mind,<br>
görcsbefogott öklöm, dacom a hegyekből,<br>
a bányász dühét a Beszkidekből.<br>
Oly kevés a vérem s a számon még az is<br>
dűl.<br>
Ha fölserdűl<br>
fölöttem a fű, ha ront a rothadás,<br>
ki áll majd őrt, ott, pajzsom<br>
emeli-e más?

</div>
</article>


<article id=a-banyasz>
<div class=vers>
<h2>A bányász</h2>
<h3><small>Petr Bezruc</small></h3>

<p>Én ások, én a föld alatt ások,<br>
mint kigyó szikrázó bőrét, bálványokat fejtek, ások,<br>
lengyel Ostrava alatt ások.

<p>Mécsem kialvóban, homlokomba hullt<br>
izzadságtól csomós, megkuszált hajam,<br>
szemem elönti ecet és epe,<br>
erem s koponyám teteje füstölög,<br>
körmöm alól piros vér csereg,<br>
én ások, én a föld alatt ások.

<p>Széles csákányom az érbe vágom,<br>
ások a Salmovkán,<br>
én Rychvaldban ások és Pjetvaldban ások.

<p>Az asszony Godula mellett fázik és jajgat,<br>
éhes gyermekek sírnak ölében,<br>
én ások, én a föld alatt ások.

<p>Szikrázik az ér, szikrázik a szem,<br>
én Dombrován ások, én Orlován ások,<br>
Porembán ások és Lazy alatt ások.

<p>Fejem fölött lovak patája dübörög,<br>
a gróf jár a falun, kezével hajtja<br>
a lovat a grófné, rózsálló arca nevet.

<p>Én ások, emelem a csákányt,<br>
az asszony sápadtan a kastélyba megy,<br>
kenyeret akar, emlejéből kiszáradt a tej.

<p>Az úr jószívű,<br>
a kastély sárga kő,<br>
a kastély alatt az Ostravica megtörik dörögve.<br>
A kapuban két fekete nőstényeb morog.

<p>Miért ment a kastélyba kérni, kunyorálni?<br>
Terem-e rozs úr mezején bányász gyermekének?<br>
Én Hrušovban ások és Michálkovicében.

<p>Mi lesz fiaimból, mi lesz lányaimból,<br>
ha holtan hoznak majd a föld alól?<br>
Fiam tovább fog ásni és ásni,<br>
Karvinban ásni<br>
s a lányom – mi a bányászlányok sorsa?

<p>Hát ha egyszer belevágnám mécsem az aknába,<br>
kiegyenesítném görnyedő nyakam,<br>
összeszorítnám balkaromat s kilépve egyenest,<br>
félkörben a földtől az égig<br>
fölemelném csákányom és szikrázó szemem<br>
ott az isteni nap alatt?

</div>
</article>


<article id=leonidas>
<div class=vers>
<h2>Leonidas</h2>
<h3><small>Petr Bezruc</small></h3>

<p>Thermopyle szorosában, biztos<br>
kárhozattal szemben,<br>
– a barbárok hada félkörben előlépett –<br>
árulóval a hátában<br>
állt Leonidas.<br>
Tìšín párkánya előtt, az Olza partján<br>
állok én.<br>
Száz kelevéz, száz kard nyúl kebelem felé,<br>
ezer leselkedő szem villog fáklyaként,<br>
homlokomon vér csereg, vér folyik szememből,<br>
vér ömlik nyakamból, mellemből árad a vér,<br>
kezemre piros Niagara zuhog –<br>
itt állok pipacsok végtelen tengerében;<br>
vörös füst emelkedik a földtől az égig,<br>
vagy talán az ég eresztett piros függönyt a földre?<br>
Minden piroslik. Sisakom szemembe húztam,<br>
vörös a dárda, a kardok vörösek,<br>
vörös lovon hátul öt lovas –<br>
ismerlek benneteket, grófok, ismerlek, hercegek, ismerlek,<br>
ott ime Xerxes, Xerxes bíborban! –<br>
Mit súg kíséretének, mit emelnek a földről,<br>
mi zeng, mi recseg, mi zúg a fülemben?<br>
Verjen meg az Isten, megint át akarsz kelni a Boszporuson!<br>
Elvágták hátulról lábam inait<br>
– a lengyeleknek eszébe jutott a pun dac –<br>
a vörös angyal megsímogat, kezemből földre hull a pajzs,<br>
Tìšín előtt állok,<br>
átdöfött oldalammal a Gigulára támaszkodom,<br>
amint a törvény meghagyta nekem.

</div>
</article>


<article id=katonatemeto>
<div class=vers>
<h2>Katonatemető</h2>
<h3><small>Jaroslav Bednár</small></h3>

<h3>1</h3>

<p>Festő ecsetével uralkodni akartam a téren.<br>
Hosszan a tájon egy árny virított.<br>
Szomorú, homokos sík, apró vizek.<br>
Katonatemető,<br>
menetelnek benne a síri sorok<br>
s hajlong az alázatos égerfa sok éve.<br>
S egy érzés üli meg<br>
az anyagot —<br>
a kiegyenlítődés érzése.

<p>Gondolatoktól illatozott a föld a fűszállal,<br>
mely törve földre dül.<br>
Ezer pravoszláv kereszt —<br>
ezer halott élő<br>
futó, világon át futó,<br>
igazságosan célba érő.<br>
Hervadt honi, külföldi virágok.<br>
Csupa katona — katonák egyedül.<br>
Ki kell írni szóval, mit az anyag hirdet:<br>
„Velünk, halottakkal a történet betelt.<br>
Ki szeretett minket?<br>
Midőn a világ tájaitól<br>
éltünk a célba szaladt,<br>
hogy megértsük a föld alatt<br>
halál testvérségében — a népek testvérségét.<br>
Vérrel áztatta ember és<br>
állat a világ harctereit.<br>
Virít a szeretet a halál után —<br>
előbb nem virít.”

<h3>2</h3>

<p>Hallottam a föld zsoltárát<br>
és részesültem látomásban.<br>
Csodákat, vagy istent,<br>
amint Ádámot gyúrt volna agyagból,<br>
nem láttam.<br>
Láttam egy nagy kezet, kivett<br>
a sírokból sok halott szivet,<br>
megtörte s a világnak adta.<br>
Amaz éhezők szája kutatta,<br>
akinek álma<br>
a hadaktól megváltva<br>
készült a szüléshez,<br>
hogy Embert szüljön a népeknek<br>
a testvériesüléshez.

</div>
</article>



<article id=szivem-testvere-az-ido>
<div class=vers>
<h2>Szivem testvére, az idő …</h2>
<h3><small>Josef Hora</small></h3>

<p>Patakok a füzesben, honom<br>
<span class=s3>pillés rétei, szelektől üzött</span><br>
<span class=s3>napok, kik rózsás hajnalokon</span><br>
<span class=s3>jártok a rónák árnyai között,</span>

<p>álljatok meg végre s tág sugár<br>
<span class=s3>sátrat üssetek a táj füvein.</span><br>
<span class=s3>A csendet félrevonó kéz homály</span><br>
<span class=s3>kendőjével kimossa sebeim.</span>

<p>Más óra ez, más táj szele,<br>
<span class=s3>izzóbb nap süti fejünk.</span><br>
<span class=s3>Más csillagokhoz, más álmok fele</span><br>
<span class=s3>fordul az égbolt velünk.</span>

<p>Meging, arcomba rogy, pihen,<br>
<span class=s3>elönt virág szagával lüktető</span><br>
<span class=s3>s létem óráit kimérő szivem</span><br>
<span class=s3>testvére, az idő.</span>

</div>
</article>



<article id=konyvek-az-asztalon>
<div class=vers>
<h2>Könyvek az asztalon</h2>
<h3><small>Josef Hora</small></h3>

<p>Az ijesztő lét sülyedt árnyain<br>
<span class=s3>bujt versek ti, sok gyengéd költemény,</span><br>
<span class=s3>Novalis, Heine, Szergej Jeszenin,</span><br>
<span class=s3>betük, melyekből húr csillan elém.</span>

<p>Édes beszívni vihart, elmulást,<br>
<span class=s3>tavasz langy rögét széttörni a kézben,</span><br>
<span class=s3>látni kezek fejét és lángírást,</span><br>
<span class=s3>s bürökpohárért nyulni a sötétben.</span>

<p>Kicsengő hegedük hárma; inog,<br>
<span class=s3>remeg az éj, sóhajtván,</span><br>
<span class=s3>angyal szárnya suhog</span><br>
<span class=s3>fekete csönd s virágok hantján.</span>

<p>Édes beszívni zenét a sötétbül,<br>
<span class=s3>összetett kezeket, vér folyik rajtuk.</span><br>
<span class=s3>Édes érezni, nyakunkon mint hül</span><br>
<span class=s3>három szép, irgalmas kardjuk.</span>

</div>
</article>


<article id=nyirfak>
<div class=vers>
<h2>Nyirfák</h2>
<h3><small>Frantisek Kubka</small></h3>


<p>Mindig északra mentek, átcsal<br>
sziklán, mocsáron tenger öble,<br>
hol elmerül est csillagával<br>
visszfényetek a víztükörbe.

<p>Ti szláv fák! Énvelem jöttök ti,<br>
boldogtalanság vándorával,<br>
a szürkéllő földet befödni<br>
sápadt menyasszonyi ruhával;<br>
s ha a világot lombotokon át<br>
nézem, megtér a csendes ifjúság.

<p>Mindig látlak. Lelkem szeretne<br>
fehér nyugalmatokba szállni,<br>
beleszületni testetekbe<br>
s az út szélén veletek állni! –

</div>
</article>


<article id=del-csehorszag>
<div class=vers>
<h2>Dél-Csehország</h2>
<h3><small>Antonín Matej Písa</small></h3>

<p>Ott kemény az élet, későn hajt a mag.<br>
Messze, messze vannak, mégsem menekülsz te<br>
a hegyoldalaktól, melyeken csak tüske<br>
virágzik, meg a kő. Szívem is<br>
az a kő borítja, az a tövis.

<p>Sorsom forrásaihoz áttörvén magamat,<br>
megállapodok –

<p>Szaggatva ruháját őszi szél zokog<br>
s látom vén szikkadt, csontos földemet<br>
erdők nagy varkocsával hogy ég felé lobog.<br>
Eretnek ökle szikla, fenyeget,<br>
homloka rémlik ködfüstje alól,<br>
a rónára néz, melyet a gőg megejtett.

<p>A tóba hull a nap s üzenni kél<br>
a messziségből egy lehellet.<br>
Látom, a nyájak lágy hullámiból<br>
hogy nőnek ki a néma pásztorok.<br>
Alázatos szemükkel a homályt meglebbentve<br>
nap-nap így lesik ők a csillagot,<br>
mely elvezetne újra Bethlehembe.

<p>Te vándora a fellegeknek,<br>
mint ők, erős légy.

<p>Hamvadó tűznél kis pásztor dalol: gyermek.<br>
Cserepes ajkáról nyomornak, árva szernek<br>
halljátok szorongó jóslatát.<br>
Tüzek előttünk vannak-e még?

<p>S dombok harangjait este ha kondítja a lég,<br>
tenyérbe lehelve az egész vidék<br>
imádkozik bújva, ne lássa a világ.<br>
Messze városok tarka sok fénye tolul,<br>
messze, nagyon messze érik a szőllő<br>
s zene harmata hull.

<p>Mosolyok pilléi csak félve átlibbennek<br>
lankáink galagonyáin. E föld köve<br>
feltörte bár a szívet, az Úr<br>
Birodalmának álma gyúl<br>
s lobban magasra benne.<br>
Uram, megszánod-e?

<p>A Magiszter darócának árnya<br>
erdőn-hegyen borongón halad.<br>
Halld, a világ szitok-árja<br>
keveri a hamu-szagot<br>
s darálják halkan a halotti imát.

<p>E hegyoldalon körülfonnak a lenfonalak<br>
torkod szorító durva darócot szőve rád.<br>
Ajkadon alvadt vért dalolsz, rideg<br>
színtelen éneket.

<p>Keresztúton magány keresztjét vonszolod<br>
s idehallod, míg zengenek a távolok,<br>
s dicsőítő tömeget.<br>
Vezeklő szenvedélyed árva<br>
szívedet vaspáncélba zárta<br>
s a kehelyben csillagok közt kivirult a rózsa.

<p>Beh könnyen, oly könnyen<br>
kihajt a szeretet s a gyűlölet.<br>
Süvöltő halál tépi gyökered<br>
s a nyomorú vágy, hogy megöld a világot<br>
s idd, mint veszett eb, óh, fenékig igyad<br>
a napot, a mocskot, a vért.

<p>Bolyongok. Erdők ködéből rémek vijjonganak.<br>
Nyomoron köszörülten az árva<br>
föld hidege a szívedig vág.<br>
Ki nyujtja kezét, számra<br>
ki ad megváltó szót?

<p>Forrásaid gyors csobogása,<br>
erdeid viharzón, vadul,<br>
szívem már mindig szaggatni fogják.<br>
Szemembe szívódott tavaid meleg<br>
névtelen vágya s gyötrő sorsomúl<br>
hordom igazad éhét, igazságod szomját.

<p>Köszöntelek.

</div>
</article>


<article id=arc-az-uveg-mogott>
<div class=vers>
<h2>Arc az üveg mögött</h2>
<h3><small>Jirí Wolker</small></h3>

<p>A „Bellevue” kávéház birodalom<br>
zenéből, fényből, bársonyból. Két oldalon<br>
nagy, átlátszó határai az ablakok,<br>
mik elválasztják tőle az uccát, a fagyot.

<p>Az asztalokhoz, ma mint máskor, urak ültek,<br>
tisztes urak és hölgyek, mind előkelő,<br>
ajkukra tűzve lágy mosoly s a nyakkendőkbe drágakő;<br>
s mélyén zenének, bársonynak, melegnek,<br>
szemükre ujságokat tettek,<br>
hogy e papirszemüvegen át lássák,<br>
víg a világ, mert velük a vidámság<br>
a „Bellevue” kávéházban.

<p>Amint itt ültek melegen és tiszteletreméltó főkként,<br>
kikészített kezekkel<br>
– megtörtént itt és nem egészen véletlenül történt –<br>
az ablaküveg vékony lemezére szállt<br>
egy arc, egy emberé, ki künn az uccán állt,<br>
siheder volt, de férfiféle,<br>
kemény szemével, hideggel, mint a kés éle,<br>
általszelve az üveget, beledöfött a pompába,<br>
a frakkokba, pénztárcákba, a hasakba, a melegbe,<br>
szeretők kicsiny tükrébe, serlegekbe, valcerekbe<br>
és markolatával ott ragadt bennük<br>
s szem, bár eltünt.

<p>S a márványa az asztaloknak<br>
mind síremlékké alakult át<br>
s az eltemetett boldogok benn mosolyogtak<br>
mint a hullák.<br>
A pincérek, – ők gyászoltak s fakó<br>
szürke füstből koszorúkat viseltek,<br>
az ablak előtt élt a nyomor, az ucca s a hó,<br>
az ablak mögött sírhantok meredtek<br>
a „Bellevue” kávéházban.

</div>
</article>



<article id=ballada-a-futo-szemeirol>
<div class=vers>
<h2>Ballada a fűtő szemeiről</h2>
<h3><small>Jirí Wolker</small></h3>

<p>A gyárak állnak, az ucca halott,<br>
a holdudvarban alvó csillagok.<br>
A városra feküdt az éjszaka,<br>
nem éber, csak egy épület maga.<br>
Mint száj kiáltja szét a sok tüzelő ablak,<br>
hogy üvegük mögött a gépek, rudak, rézfoggantyúk,<br>
<span class=s3>katlanok dohognak</span><br>
s tíz munkás karja vasbafogva jár,<br>
hogy szemük fénye elváltozzék s legyen fénysugár.

<p>„Antal, villanytelep fűtője,<br>
tégy a tűzre!”

<p>Antal ma is, mint huszonöt éve már,<br>
a katlanajtót vaslapátjával kinyitja,<br>
a láng vörösen felszisszen, kiszáll, –<br>
ime a tüzes kemence s ifja!<br>
Antal két tűznél edzettebb kezén<br>
egy nagy lapáttal tűzbe száll a szén.<br>
S mivel világosság csak emberből fakad,<br>
szemevilágából is belobban egy darab<br>
s a réti virághoz hasonló kék munkásszemek<br>
vasdrót-erekben szerteúsznak a város felett<br>
s a kávéházban, színházakban, családok meleg<br>
otthonán kigyulnak, fénylenek.

<p>„Elvtársaim, villanytelep munkásai,<br>
oly különös a feleségem,<br>
ha belenézek a szemébe,<br>
sír, hogy átkozott a férje.<br>
Hogy más a szemem, mint sok éve.<br>
Midőn az oltár elébe<br>
vezettem, nagy volt, friss, kerek kenyér,<br>
üres tányéron két szem morzsa<br>
maradt belőle most, mely mit sem ér.”<br>
Az elvtársak kacagnak, Antal velük nevet,<br>
s az éjben, melyet díszít villanycsillag-tömeg,<br>
az asszonyokra gondolnak és elmerengenek,<br>
mert úgy képzelik azok, mint a gyermekek:<br>
a férfi azért jön világra, hogy övék legyen.

<p>A katlan újból nyílik; mind súlyosabb a kéz<br>
és mind súlyosabb a lapát, a vas.<br>
A nőt megérteni nehéz,<br>
az ő igazuk más, de az is igaz.<br>
Repül a szén, Antal szeme-virága rajta,<br>
nem tudja tán, kényszer hatalma hajtja,<br>
mert a férfi a két széles, tüzelő szemmel<br>
rugaszkodik a föld felé, melyet közéjök tenne<br>
s nap, hold: szerelem, termés sugarával<br>
övezve hágna a küszöbön által.

<p>És ekkor Antal, a fűtő, ez este,<br>
hol a nagy lángoló kés szemevilágát nyeste,<br>
a katlannál fölfogta huszonöt év nyügét,<br>
s ez, érezte, férfias halálhoz elég –<br>
s a fényes éjszakába ordított egy nagyot:<br>
„Villanytelep munkásai, elvtársaim,<br>
nem látok, vak vagyok!”

<p>Az elvtársak szaladnak,<br>
csak szörnyednek hiában.<br>
És viszik haza, viszik<br>
a kettős éjszakában.<br>
Az egyik éj küszöbén<br>
az asszony sír, vele gyermek.<br>
A másik éj küszöbén<br>
nyilt ajtaja a mennynek.

<p>„Én egyetlen uram,<br>
egyetlen Antalom,<br>
hogy így most hazatérsz,<br>
szokatlan ez nagyon.<br>
Mért is szeretted úgy<br>
a szörnyű vasszüzet,<br>
az átkozott személyt,<br>
a lapátot, tüzet?

<p>Miért is kell a férfinak<br>
a világon két szerető?<br>
Őt öli az egyik,<br>
a másikat meg ő …”

<p>A vak nem hallja, elnyeli a mélység,<br>
sötétség karolja, vonszolja sötétség.<br>
A sebzett szív kebléből elrepes,<br>
e világon már más kötést keres;<br>
de a sötét vakságot át víg lámpafény szeli,<br>
nem is lámpák azok: valaki szemei, –<br>
az élet fölött a te szemed ragyog s száll tova,<br>
hogy tündököljék, lásson, meg ne haljon soha,<br>
tested megkínzott cserepe fölé kinőttél és alul<br>
nézed magad, fűtő, amint fekszel világtalanul.

<p>A munkás halhatatlan,<br>
a munka él,<br>
Antal haldoklik,<br>
a villanyfény zenél:

<p>Asszonyom, asszonyom,<br>
ne sírj! –

</div>
</article>


<article id=a-haldoklo>
<div class=vers>
<h2>A haldokló</h2>
<h3><small>Jirí Wolker</small></h3>

<p>Ha meghalok, a világon különösebb dolgok nem esnek,<br>
néhány szív megrebben, mint hajnal harmattól érintett virága,<br>
ezrek meghaltak ezrek meghalnak, halálra fáradnak ezrek,<br>
mert halálban és születésben senki sem marad magára.

<p>A haláltól nem félek, a halál nem rossz, a halál a nehéz életből csak egy darab,<br>
a hosszú haldoklás az, ami rémes, ami rossz még,<br>
midőn a kilőtt érzékek mindenről, mindenről erőtlenül visszahullanak

<p>s a test rozsdás csöveiben rohad az idő, mint moslék<br>
és felbontja a kezeket, a szemeket, az idegeket, izmokat,<br>
amelyekkel szeretted és ölelted a dolgokat,<br>
a haláltól nem félek, a halál nem rossz, nem lesz magányos a holtom,<br>
a haldoklástól rémülök, abban mindenki elhagyatott – és én haldoklom.

<p>Isten veled, kislány, Isten hozzád, kedves, Isten áldjon, te bájos kép,<br>
kebledről lenyesték kezem, szívem összetörték,<br>
emléked arany-nyila már féléve fúrja lelkem,<br>
ha rosszul voltam, jobban fájt, segített, ha jobban lettem.<br>
De ma immár Isten veled, ma minden hiába már, ma megírtam a levelet,<br>
hogy felejts el s keresd másutt, ki itallal felüdíti szívedet,<br>
legnagyobb gyötrelmem, kínom e levél volt, le van zárva,<br>
mert a nehéz haldoklásban mindenki magára marad, magára.

<p>Ha meghalok, a világon különösebb dolgok nem esnek,<br>
csak én változom el mindenből, nyomorúságom elhagyva,<br>
tán fa leszek, tán kőhalmaz, vagy tán gyermek,<br>
a haláltól nem félek, a halál nem rossz, a halál csak a nehéz élet egy darabja.

</div>
</article>


<article id=delelott-a-parkban>
<div class=vers>
<h2>Délelőtt a parkban</h2>
<h3><small>Jirí Wolker</small></h3>

<p><span class=s3>Fehér kikirics üdít zöld gyepet,</span><br>
<span class=s3>vitorláshajók hozzák a kék napot,</span><br>
<span class=s3>s homokházaknál osztják gyermekek</span><br>
az egész parknak, melyet a város körbefog.

<p><span class=s3>Még én is gyermek vagyok.</span><br>
<span class=s3>Mindent szerethetek még.</span><br>
<span class=s3>Ma is tán holnap ismét</span><br>
<span class=s3>megoldja kőházak kínjait virító imádságom.</span><br>
De az ima keményedik, mint az érő alma lombos ágon.

<p><span class=s3>Holnapután</span><br>
felnőtté lesz a szem, mely szeretetem kibontja sután.<br>
<span class=s3>Férfi leszek</span><br>
<span class=s3>és katona.</span><br>
S a katona imája a szuronya.

</div>
</article>



<article id=utolso-versek>
<div class=vers>
<h2>Utolsó versek</h2>
<h3><small>Jirí Wolker</small></h3>

<h3>a) Névtelenül</h3>

<p>A kórházi ágyamra omlik a világ,<br>
kötések közt hallom: a riadót zengi.<br>
Harcba szállnak az elvtársak az igazságért;<br>
harcba szállnak az elvtársak, nem hiányzik senki.

<p>A kórházi ágyra omlik a világ,<br>
de sötét zugokból halál szeme is rajtam.<br>
Miért nem mehetek veletek elvtársak,<br>
mért halok meg, mikor elesni akartam?

<h3>b) Sírfelirat</h3>

<p>Itt nyugszik Jirí Wolker. Költő volt. Szerette a világot,<br>
verekedni készült jogaiért.<br>
Meghalt mielőtt kiránthatta volna<br>
szívét a harcban. Huszonnégy évet élt.

</div>
</article>


<article id=a-meszarszekek>
<div class=vers>
<h2>A mészárszékek</h2>
<h3><small>Radu Gyr</small></h3>


<p>Az ócska söntések már nyiladoznak,<br>
villamos zörög, redőny nyekereg …<br>
Vörös paradicsom-szívek alusznak<br>
a polcokon és kelvirág-fejek.

<p>Dinnyehéj árvul, suhanc tekereg,<br>
a rakodón szemeteskocsi fülled<br>
s rubintosan tetézve begördülnek<br>
a csarnokba a húsos szekerek.

<p>A combot és az oldalt kirakják ott, –<br>
csendben fogadja kampókra a bolt<br>
a töméntelen véres drágaságot:<br>
sebzett korállt és eleven bíbort.

<p>Süldők, berbécsek, húsuk lángdarabból,<br>
úgy ránganak a roston, mintha ott<br>
a vágóhidakon ledöfött napból<br>
szelten sülnének izzó falatok.

<p>Zöld álma alatt a növényi égnek<br>
a nap mészárszékei kigyulladnak, –<br>
majd a kocsik a vágóhídra térnek.<br>
A csarnokokban vörös nyugodalmak.

<p>A mészárosok kilépnek kötőben,<br>
a küszöbön, mint seben, mosolyt rejtve<br>
s rágyujtanak …<br>
<span class=s3>Az egyik bolt-redőben,</span><br>
a szakadt hájcsipkék közt ottfelejtve,<br>
egy mészáros tünődik, beteszi<br>
véres fedelü szállítmányi könyvét,<br>
zsebébe nyúl, kezében leányfénykép,<br>
rászomorodnak álmos szemei.

</div>
</article>



<article id=este>
<div class=vers>
<h2>Este</h2>
<h3><small>Emile Verhaeren</small></h3>

<p>E fémekkel boltozott ében<br>
halotti sziklamenny alatt<br>
pihen a pőröly hallgatag<br>
s a teljes éjjel áll elébem,<br>
pihen a pőröly hallgatag,<br>
mely tündöklésből épité<br>
föl a jegecben és a fényben.

<p>Faragott fagydarab – suhan<br>
és halott a hold mérhetetlen,<br>
világa körül meg nem lebben<br>
felhő, távoli, hangtalan<br>
és halott a hold mérhetetlen,<br>
aranyleplével fedve im<br>
alászáll észak lépcsein.

<p>Szelíd, szűzi kiséretének<br>
csillagútját visszaverik<br>
a tavak csilló tükreik<br>
mélyén s a tiszta parti fények;<br>
csillagútját visszaverik<br>
egy fáklyás kápolna alatt<br>
a kőlapok, a sírfalak.

<p>Im e fáklyákkal ékes ében,<br>
merev, tóbeli menny alatt,<br>
amint a hant felé halad<br>
a hold halotti menetében.

</div>
</article>


<article id=eros-var-a-mi-istenunk>
<div class=vers>
<h2>Erős vár a mi Istenünk</h2>
<h3><small>Martin Luther</small></h3>

<p>Erős vár a mi Istenünk,<br>
Kemény vasunk és vértünk.<br>
Inségben együtt van velünk,<br>
Megvált és harcol értünk.<br>
Kél az ősi rossz,<br>
Bajvető gonosz,<br>
Csel vad fegyvere,<br>
Erőszak ővele,<br>
A földön ő az első.

<p>Önnön erőnk csak délibáb<br>
És bizony esnénk esten.<br>
De harcba küldte Egy Fiát<br>
Értünk maga az Isten.<br>
Kérded-é, ki az?<br>
Jézus, az igaz.<br>
Sok had, Egy a fő,<br>
Nincs Isten más csak Ő,<br>
Krisztus a Győzedelmes.

<p>S ha földön ördög nyüzsgene<br>
És elnyelni akarna,<br>
Meg nem riadnánk – ellene<br>
Győz hitünk diadalma.<br>
A világi úr<br>
Tombolhat vadul,<br>
Semmit sem tehet,<br>
Ő megítéltetett.<br>
Megrendül egy szavunkra.

<p>Él, áll az ige igazul,<br>
Akárki vesse-hányja.<br>
Táborainkra száll az Úr<br>
Szent Lelke, adománya.<br>
Jóhír, nő, család,<br>
Jószág, test, világ<br>
Veszhet, vihetik<br>
Veszendő kincseik’, –<br>
Miénk marad az ország.

</div>
</article>



<article id=egy-ember>
<div class=vers>
<h2>Egy ember …</h2>
<h3><small>Elena Farago</small></h3>


<p>Egy ember ment az úton este,<br>
ment, dalolt csendben az úton.<br>
Dalolt, talán hogy így elvesse<br>
nagy útja gondját – nem tudom.<br>
Dalolt, talán mert szép az este,<br>
vagy mert anélkül rosszul esne,<br>
hogy egymagában van úton.

<p>A kapuban, csak álltam ottan,<br>
ő ment, amerre útja tért.<br>
És egyszercsak fölsóhajtottam,<br>
nem tudnám megmondani, mért.<br>
Elment s elfogott engem ottan<br>
– a kaput elhagyni nem tudtam –<br>
a vágy az egész életért.

<p>Talán úgy van, hogy minden ember<br>
áll egy este a kapuban<br>
s a vándorról, ki arra ment el,<br>
nem tudja, bús-e csakugyan –<br>
s tán sóhajt egyet minden ember<br>
s míg elborong, azon mereng el,<br>
hogy az ő útja messze van.

</div>
</article>



<article id=a-banyasz-aron-cotrus>
<div class=vers>
<h2>A bányász</h2>
<h3><small>Aron Cotrus</small></h3>

<p>erőlködve, mint akit szél ért,<br>
sziklát fejtek, vájom a szén-ért,<br>
egy darab üszög-kenyérért.

<p>Elfeledtem a nevetést … a sírás fakó<br>
arcomon biztosan undorító …<br>
<span class=s3>testem csupasz,</span><br>
<span class=s3>tálam csupasz,</span><br>
karom lassú lett, lábam is az …

<p>egy fagyos napon, mint ma, de régen,<br>
föld alá fektettem feleségem …<br>
gyermekeimet tavasszal temettem,<br>
viaszsárgák voltak mindaketten …

<p>sziklát fejtek, vájom a szén-ért<br>
<span class=s3>puszta aknákban</span><br>
egy darab üszög-kenyérért …<br>
mind esetlenebbül, mind rútabban,<br>
a torkom szorongató vastag porban.

</div>
</article>



<article id=gyarban>
<div class=vers>
<h2>Gyárban</h2>
<h3><small>Aron Cotrus</small></h3>

<p>Társam a fene robotban,<br>
nem züllhetsz el már te se jobban …

<p>mi az urak börtöne ama pokol<br>
katlanához, amelyben olvadozol? …<br>
a vérveritékes napszám bére<br>
alig elegendő kenyérre …

<p>gyúrod, vered a meleg acélt,<br>
a mágnásokért, a nagyurakért …<br>
sujtsz … s úgy marja a szikra-ragya<br>
robotod óráin testedet,<br>
<span class=s3>mint az áztatott kötelek</span><br>
<span class=s3>és mint a puska agya …</span>

<p>mint egy pokolban vergődsz s elalélsz<br>
vörös szikraesőben pesti<br>
és bukaresti<br>
ocsmány és hasas urakért,<br>
herékért, kik a te munkádból s a te vak<br>
alázatodból palotákat emelnek<br>
maguknak a Dombovicánál meg a Duna mellett …

<p>törnéd a törvényt, ontanál vért, – bármihez is láss,<br>
nem süllyedhetsz mélyebbre sohase … pajtás!

</div>
</article>


<article id=ion-codru>
<div class=vers>
<h2>Ion Codru</h2>
<h3><small>Aron Cotrus</small></h3>

<p><span class=s3>Ion Codru a nevem:</span><br>
esetlen vagyok és hirtelen …<br>
birtokom: – egy furulya s egy furkós fa-ága,<br>
utravalóm: a vándorlás vágya …<br>
<span class=s3>tüzhelyem: hegytető,</span><br>
<span class=s3>vánkosom meg a kő …</span><br>
<span class=s3>volt nyájam, – keresem,</span><br>
évek óta nincsen nyoma sem …<br>
<span class=s3>szolgáltam juhoknál,</span><br>
<span class=s3>grófok-, burzsujoknál …</span><br>
<span class=s3>pásztor az erdőkben, –</span><br>
közel az éghez ügyetlen imákkal vergődtem …<br>
mim volt, abból maradt: a vándorlás vágya,<br>
egy öreg furulya s egy furkós fa-ága …

</div>
</article>


<article id=maganyos-fa>
<div class=vers>
<h2>Magányos fa</h2>
<h3><small>Aron Cotrus</small></h3>

<p>Bejártam a világot és óriás fát láttam egykoron.<br>
A végtelen fönnsík vad viharát<br>
s átkos fagyát legyűrte egymaga …

<p>Törzsében ifjúi nedv bugyogott …<br>
Egészsége rendkívüli, – hogy látásra szinte beteg …<br>
Árnya körén csupa törpebokor ha sarjadozott …<br>
Ugy látszott, a kiszítt, kimerült sík<br>
sohasem tudta jóllaktatni,<br>
mint kevély bojárt éhesen kínlódó rabjai …

<p>Rendületlenül és egyedül<br>
nőtt zsarnokul, a végtelent vigyázta …<br>
Az utasok árnyában megpihentek …<br>
S erőre kapva keltek útra, hogy legyűrjék az életet …

<p>Árnyában egy pillanatra megpihentem én is<br>
utravaló vágyaimmal, tegzemben a lázadással.<br>
S e pillanat<br>
megedzett, mint a terméketlen álmok évei<br>
s éreztem, újra úr vagyok magam felett,<br>
mint határtalan fönnsíkján az óriás fa, komor egek alatt.

</div>
</article>


<article id=hol-a-foldes-dulo>
<div class=vers>
<h2>Hol a földes, dülő …</h2>
<h3><small>Ovid Densusianu</small></h3>

<p>Hol a földes, dülő<br>
út ágazik le-fel,<br>
három szekeres szikrát<br>
csiholva vesztegel.

<p>Szól egy: „A városban<br>
jártam a jussomért,<br>
a veszteség mégis<br>
megint csak engem ért.”

<p>Másik: „Fáklya kellett<br>
s koporsó énnekem;<br>
az erdőőr lelőtte<br>
egyetlen gyermekem.”

<p>A harmadik: „Volt még<br>
két ökröm, vontató;<br>
dobra ütik holnap,<br>
elviszi az adó.”

<p>Indulnak a földes<br>
dülőn a szekerek;<br>
mind, mintha követ vinne,<br>
nyikorog, nyekereg.

</div>
</article>


<article id=elmulas>
<div class=vers>
<h2>Elmulás</h2>
<h3><small>Nichifor Crainic</small></h3>

<p>És majd a hegyoromról felhőre lépek át,<br>
nehéz, megrázó nap lesz a búcsú napja nékem,<br>
midőn majd foszlányokban a szívemet letépem<br>
rólad, keserű szépség, te bolyongó világ.

<p>Majd pillám alatt a tág teret szétmorzsolom<br>
és sóhajomat felhő-sajkámra fektetem le,<br>
melyet két angyal ingat orrán-farán, lebegve<br>
evező szárnyaival azúr hullámokon.

<p>Körül ég-óceánok világossága gyúl,<br>
ladikom nekivág a csillagok tengerének,<br>
s kis száraz kőnek látlak, föld szép világa, téged,<br>
amely a feneketlen mélységben elgurul.

<p>Majd örvényeknek ormán begöngyöl, mint habok<br>
árja, egy fény, mely omlik remegve mindenünnen<br>
és majd a megbánástól, salaktól könnyebbülten<br>
mennyei muzsikában, szélben fölolvadok.

</div>
</article>


<article id=oszi-ima>
<div class=vers>
<h2>Őszi ima</h2>
<h3><small>Nichifor Crainic</small></h3>

<p>Engedd meg, hogy ugy muljak el, mint a fák<br>
ősszel, ha lombjait veti az ág<br>
s kék-piros-sárgái égett leveleknek<br>
megforditott fáklya lángjaként lebegnek.

<p>Az őszi fa: Seneca; leveleit<br>
cseppenként elvérző ága pedig<br>
a bölcs kor, amelynek vére ered, –<br>
de áll a törzs, büszkén a kékbe mered.

<p>Engedd meg, hogy ugy muljak el, mint a fák,<br>
öltsek gondolatot, mint lombot az ág<br>
s a megsebesülés lángkoszoruját<br>
égve még lássam, hogy milyen a világ.

<p>S ha gyermekek jönnek játszani ezekkel<br>
az aláhullajtott gondolattüzekkel,<br>
mint kopár facsúcs a kék magasság ölén,<br>
az uj század számára rügyezzek ujra én.

</div>
</article>


<article id=a-tulso-part>
<div class=vers>
<h2>A tulsó part</h2>
<h3><small>Nichifor Crainic</small></h3>

<p>A tenger tulsó partja<br>
a begöngyölitett Finister,<br>
talán az égnek a széle<br>
és ajtó más titok felé<br>
a gondolat számára megrázkódtatás,<br>
parázshatár, fagynak őre.

<p>Vajjon odaértek-e valamennyien, akik elindultak?<br>
Az elindultak már nem felelnek<br>
s ugy vannak a tengeren, mint egy porond<br>
mely süketen és nehezen a fenékre hull –<br>
mint a halál, keserű a tenger<br>
a sok titoktól, mely belehatolt.

<p>A tenger utolsó partja<br>
kert-e vajjon, vagy pusztaság<br>
vagy sarki és ezüstös jégcsap?<br>
Te sem tudod, én sem tudom<br>
és akármelyik a messzeségbe tünt hajó,<br>
örökre tünt el, mint koporsó.

<p><small>A fordítás befejezetlen.</small>

</div>
</article>


<article id=dunak>
<div class=vers>
<h2>Dünák</h2>
<h3><small>Stefan Nenitescu</small></h3>

<p>Esik a nap.<br>
Az utolsó vászon<br>
reményt lobbantva kigyullad.

<p><small>A fordítás töredék.</small>

</div>
</article>


<article id=a-golgota-kovete>
<div class=vers>
<h2>A Golgota követe</h2>
<h3><small>Mihail Codreanu</small></h3>

<p>S egy este Jézus a szobámba lépett,<br>
a nap leszállt titokban, kedvesen …<br>
Nem volt velünk a házban senki sem …<br>
Künn szőke tavasz ülte a vidéket.

<p>Ő csengő hangon kezdte a beszédet –<br>
Az emberek jók, sebbel ékesen<br>
bár Golgotára vitték éhesen,<br>
hogy jelét adja nagy szeretetének.

<p>S azt mondta, békén gondoljunk Júdásra,<br>
bár azért adta csókját árulásra,<br>
hogy pénzét harminc ezüsttel növelje.

<p>S a küszöbről, már távozóban, úgy<br>
mondta: A kincs, mit rejt a szív s az elme,<br>
ennyi – szeress, hogy megbocsátni tudj.

</div>
</article>



<article id=ha-eljonnel>
<div class=vers>
<h2>Ha eljönnél …</h2>
<h3><small>Zaharia Stancu</small></h3>

<p>Ha eljönnél, a házon koszorúba<br>
libbennének a galambok s a nap<br>
ösvények mellett a födlre szorulva<br>
megcsókolná selyem papucsodat.

<p>A méhes elszalajtana egy méhet,<br>
hogy kis köcsögben mézet hozzon át<br>
s a féllábukon álló almafák<br>
susogásukkal kínálnának téged.

<p>S kérném kezed, mely ékesítve csattal,<br>
mondanám, gyere, sétáljunk a rétnek,<br>
hol a kaszások vigan fütyörésznek<br>
s a szemükben derül a fürge nappal.

<p>Bolyonganánk a nedvező mezőben,<br>
hogy lásd, amint nyit virulni a reggel,<br>
és hallgatnád, a friss és nyers füvekkel<br>
hogy’ zümmög, dong az élet ébredőben.

<p>A búzából a nap sárgálva nőne<br>
s apró vizek ezüstlenének messze,<br>
te tiszta tájat gyüjtenél szemedbe<br>
s tested, mint érben, a fényben fürödne.

<p>Egy dűlőnél megtörne derekad,<br>
megdézsmálnád a tüskebokor szedrét<br>
s egy vadkökényről fonatodba szednéd,<br>
mint táncos díszt, a gyengébb ágakat.

<p>Elmorzsolnál egy kalászt, hogy lásd, telt-e,<br>
érett-e már, nem festi-e üszög<br>
s egy szöcske meg egy fekete tücsök<br>
egymás hegyében törne kebeledbe.

<p>Ökrökre bukkannánk a domb alatt<br>
s ferdecsípőjű, csupasz bivalyokra<br>
s az izzó dél fehér csóvákat dobna<br>
a hátukra, mint puha sálakat.

<p>Megfordulna az út, hogy visszajöjjön<br>
a mezei ház mellé s mi engednők,<br>
hogy pirult, fáradt testünk, melyben megnőtt<br>
a vágy, a sűrű árnyékban ledőljön.

<p>S ha szürkületet kondít sok kolomp,<br>
nehéz lélekkel, melyben mély alázat,<br>
az Istent látnók lebegni az ágak<br>
között hasított madárszárnyakon.

</div>
</article>


<article id=a-meghokkentek>
<div class=vers>
<h2>A meghökkentek</h2>
<h3><small>Arthur Rimbaud</small></h3>

<p>Feketéllőn hóban, homályban,<br>
a pince fénylő ablakában,<br>
<span class=s3>faruk kerek,</span>

<p>öt kicsi térden leskelődve<br>
nézi, hogy készít a Pék szőke,<br>
<span class=s3>nagy kenyeret.</span>

<p>Látják nagy, fehér karját, éppen<br>
szakít egyet a szürke pépen<br>
<span class=s3>s láng-lukba tol.</span>

<p>Hallják, hogy sül a jó kenyér ki.<br>
A kövér mosolyú Pék régi<br>
<span class=s3>nótát dudol.</span>

<p>Az ölmeleg, piros luk mellett<br>
kuporognak, hol száll a szellet,<br>
<span class=s3>egy se mozog.</span>

<p>Majd mikor lakomára készen<br>
a cipót kiveszik a résen<br>
<span class=s3>s a füstfogott</span>

<p>gerendák alatt a befröcskölt<br>
a cipók fölzengenek s a prücskök<br>
<span class=s3>a padlaton,</span>

<p>hogy életet lehell e langy luk –<br>
lelküket elbűvölik rongyuk<br>
<span class=s3>alatt nagyon.</span>

<p>Ugy érzik, igen-igen élnek,<br>
a zúzos Jézuskák, szegények,<br>
<span class=s3>mind, amikor</span>

<p>bedörmögnek a résen s rózsás<br>
állat-orrocskájuk a vasrács<br>
<span class=s3>rudjára forr,</span>

<p>midőn úgy sírnak, mint a barmok<br>
s úgy görnyednek a megnyílt csarnok<br>
<span class=s3>fényeinél,</span>

<p>hogy mindnek szétreped nadrágja<br>
s kilógó ingüket babrálja<br>
<span class=s3>a téli szél.</span>

</div>
</article>


<article id=ebredjetek-szolit-a-hang>
<div class=vers>
<h2>Ébredjetek, szólít a hang</h2>
<h3><small>Johann Sebastian Bach</small></h3>

<p>Dicsőséged énekelje<br>
az emberek, angyalok nyelve<br>
és hárfa zengje, cimbalom.<br>
Tizenkét szem gyöngyből vannak<br>
várkapuid; minden angyalnak<br>
trónodnál társai vagyunk.<br>
Nem látott szem soha,<br>
nem hallott fül soha<br>
ily örömöt:

<p>Örülni jó,<br>
io, io,<br>
mindig in dulci Jubilo.

</div>
</article>



<article id=az-osz-az-uccan>
<div class=vers>
<h2>Az ősz az uccán</h2>
<h3><small>Mihail Cruceanu</small></h3>

<p>A puszta uccán három sárguló nő<br>
rongyokban átlép, a nedves hideg<br>
hangja nógatja őket s érdesebb<br>
ütemével a lombban ingó szellő.

<p>Az egyik szólt: – Lám, itt az ősz! A lelkem<br>
olyan nehéz, hiszen még mit remélne?<br>
– Ősz volt az is, mikor szeretni mertem.<br>
S rátette sárga kezét a mellére.

<p>A másik meg: – Az ősz még beteggé tesz!<br>
– Már csak emlékszem forró két karomra.<br>
– Nehéz a testem.<br>
<span class=s3>S fonnyadó kebléhez</span><br>
aszott kezecskéjét köhögve nyomja.

<p>S a harmadik, tünődve, így beszélt:<br>
– Ősz jön, halál jön!<br>
<span class=s3>S hallgatott. Búcsúzva</span><br>
hajukhoz ért a játszi holt levél.<br>
A testükön melegedett a szél.<br>
Egy gondolattá változott az ucca.

</div>
</article>


<article id=tel-ion-vinea>
<div class=vers>
<h2>Tél</h2>
<h3><small>Ion Vinea</small></h3>

<p>Orosz falu Besszarábiában,<br>
kezdettől a hóbuckák közt elfeledten állsz;<br>
a tél fehér kastélyokat épít<br>
szorongó viskóid mellé,<br>
mikor a zord szélviharok nekiesnek<br>
szántani a tépett mezőkön.

<p>A muzsikusok száraz galyakkal, vesszőkkel<br>
bandukolnak,<br>
szakállukba sószálakat hintett a fagy;<br>
ide régóta semmi hír nem érkezett;<br>
gyermekeiket a nők<br>
a szerzeteshez viszik, ki beteget gyógyít<br>
s ezüstfát és szénfát hasít<br>
tíz versztnyire a kolostorban.

<p>Imádkozik itt az egész világ.<br>
Éjjel alázatosan égnek a csillagok<br>
a gerendák alatt füstölgő mécsesek mellett<br>
s a megfeketedett szentképek mellett,<br>
amikor az állatok közt elaludtak már az emberek.

<p>S a farkasok nyínnak a szteppék hallgatásában,<br>
falu, amelyben csodák késnek<br>
s a nyiratlan fürtü részegek<br>
hirdetnek néked új Üdvözítőt.

<p>Imádkozik itt az egész világ.

</div>
</article>


<article id=a-sas>
<div class=vers>
<h2>A sas</h2>
<h3><small>George Talaz</small></h3>

<p>Az éjjel a folyó kiáradt medriből,<br>
az éjjel sírtam, mint a gondok betege,<br>
az éjjel egy halott sast hozott az ár elő<br>
és mint a lágy habot, kapunkba lökte be.

<p>Vér és iszap tapadt a szárnyain. Bevágta<br>
pántos kapunkba – ő érezte, hogy a fény<br>
szeméből már kihagy és mintha ott a sárba’<br>
vergődött volna még a tócsa peremén.

<p>Mintha vonta volna, hogy szálljon el, az ég,<br>
vagy mintha szédítő magasságokba lengne,<br>
vasszárnya ráfeszült a földre. Egy marék<br>
agyagföld annyi nap fényét eltömte benne.

<p>Az éjjel vihar volt és sírás éjjele.<br>
Nem szóltam, hogy egy sast leltem kapunkba halva.<br>
Pedig fölharapták a kutyáink hajnalra<br>
és aztán nem tudom, hogy mi történt vele.

</div>
</article>



<article id=egyedul-vasile-ciocalteu>
<div class=vers>
<h2>Egyedül</h2>
<h3><small>Vasile Ciocalteu</small></h3>

<p>Mit finomság! Legyen a költemény<br>
göcsös és görbe, mint furkósbotom;<br>
ha varjú károg körülöttem, én<br>
parittyát fogok és agyondobom.

<p>Sok az ellenségem. Mint síkon át,<br>
toronyból nézek el fejük fölött;<br>
mellvasalásul kast kötök,<br>
beléfonva dühük csengő fűrészfogát.

<p>Talizmánul a húsomat akarnák! …<br>
Ha nem látnak – elvesztem, azt hiszik,<br>
bár nem hordják föl ide íjjaik<br>
vékonyka zsenge nyilukat, – a szalmát.

<p>Alám egy vén, születve már, veszett<br>
farkasból három szőrszálat vetett,<br>
bölcsőm ezüsttel löttyentette le,<br>
sün tüskéjével dugta pólyámat tele.

<p>Most hát a foszfort sárban keresem,<br>
szöszgomolyban az élet fonalát.<br>
S mind megfutnak, mert borzas a fejem –<br>
s ha elvész a kalap, legalább gyors a láb, –<br>
nem mernek ezek hátranézni sem.

</div>
</article>



<article id=foldet-adj>
<div class=vers>
<h2>Földet adj!</h2>
<h3><small>George Cosbuc</small></h3>

<p>Éhen, pőrén, födéltelen,<br>
hordom a terhet, mit kivánsz,<br>
leköptél, vertél s ugyse bánsz,<br>
<span class=s3>mint kutyáddal, velem.</span><br>
Szélhozta, jöttment őr, ki vagy,<br>
bár szerződj pokollal, fogadj,<br>
hogy legyünk örökös kutyád,<br>
hordjuk a terhet, kínt tovább,<br>
visszük a hámot, az igát:<br>
<span class=s3>csak földet adj!</span>

<p>Ha máléhéjat látsz, kezed<br>
elkapja rögtön, háborút<br>
csinálsz és viszed a fiút,<br>
<span class=s3>elveszed lányaink.</span><br>
Szidod, mi nekünk szent, mi nagy,<br>
könyörtelen, sehitü vagy!<br>
Éh-uton hull el gyermekünk<br>
s mi ugy szánjuk, hogy gebbedünk –<br>
de könnyen vesszük, nevetünk,<br>
<span class=s3>csak földet adj!</span>

<p>ha van temetőnk, odalesz,<br>
fölszántod s mirajtunk ah ám<br>
s a csont falánk ekéd nyomán<br>
<span class=s3>kifordul, vétek ez!</span>

<p>A csont a csontunkból való:<br>
mi bánod! Fedelünk alól<br>
kidobtál, kint a fagy harap,<br>
s most kidobod a holtakat –<br>
holtakat engesztelni, óh<br>
<span class=s3>hát földet adj!</span>

<p>Tünődünk mi is, mi magunk,<br>
csontjaink helyén lesznek-e,<br>
minket is csuffá tesznek-e,<br>
<span class=s3>urak, ha meghalunk.</span><br>
Majd kedves, árva jön, sirat<br>
s nem tudja, melyik sánc alatt<br>
vannak megásva gödreink,<br>
mert földünk egy sirhelynyi sincs<br>
és keresztények vagyunk mind!<br>
<span class=s3>Hát földet adj!</span>

<p>Időnk fohászra sincs elég,<br>
hisz minden időnk tietek,<br>
s ti könnyen elfeleditek,<br>
<span class=s3>hogy lelkünk volna még!</span><br>
Megfogadtad, hogy kitagadj<br>
jogunkból s szólni – azt se hagyj:<br>
megbotozol, ha mukkanunk<br>
bilincsbe versz, ha moccanunk<br>
s ólom, ha nyűtten koccanunk,<br>
<span class=s3>hogy földet adj!</span>

<p>Ide ti mit temettetek?<br>
Buzát? Mi ősöket, atyánk,<br>
bátyánk, öcsénk, hugunk, anyánk’ –<br>
<span class=s3>Félre, idegenek!</span><br>
Ez a föld drága, szent darab,<br>
bölcsőnk, sírunk volt, az marad,<br>
vérünkön védtük meg mi mind<br>
s a vér az úgy áztatta, mint<br>
a mi kiontott könnyeink, –<br>
<span class=s3>hogy földet adj!</span>

<p>Nincs módunk s erőnk nem marad<br>
örökös koldus létre, mert<br>
ugy vernek, ahogy a bot hevert<br>
<span class=s3>uton szedett urak!</span><br>
Ne kivánja az ég, a nagy<br>
hogy végül vért s ne földet adj!<br>
Ha inség lázit s nem lehet<br>
türnünk, mi sem véd, legyetek<br>
bár Krisztusok, feküdjetek<br>
<span class=s3>bár föld alatt!</span>

</div>
</article>



<article id=a-voros-lo>
<div class=vers>
<h2>A vörös ló</h2>
<h3><small>Radu Boureanu</small></h3>

<p>Vártam egy fekete dombon<br>
hogy jöjjön valahonnan; a harangszerű<br>
ég alatt, mely már alámerűl,<br>
vártam egy fekete dombon.

<p>Mint fény, mely láthatatlan sziklatömbön át<br>
folyik a mindenségben, lassu folyásban<br>
megnyalta magát,<br>
s mint égitest, ha kél<br>
s keresztül az űrön hazug hallgatást cserél.

<p>Ugy hullt le, mint óriási gyöngytömeg,<br>
nem szólt földi szót. Kerek<br>
csípője alatt két vörös láng<br>
lobogott, mint két vörös szárny.

<p>Nem tartottam elébe, mint ősi mondákban<br>
nagy parazsas tálakat, hogy hörpintse ki.<br>
Szemén nem volt vaksi, testén nyomorék,<br>
takonykórja sem volt neki.

<p>És tovaszálltam,<br>
csillagok közt, melyek nagyobbak a földnél,<br>
amelyen álltam.<br>
Estek az utunkba halott csillagok,<br>
láng-szárnyától újra mind föllobogott.

<p>Hiába kopogtam azután<br>
álmok kapuin – mily kékek, nehezek! –<br>
nem zörrent egy pánt egy kapufán,<br>
nem nyilt egyetlen álom se meg.

<p>Hullócsillagok tánca keresztlett az égen,<br>
egy világ sülyedt mocsárba valahol zajtalan<br>
s én fölébredtem egymagam<br>
a harang alatt, melyet nehezültebben vont merülni a mély,<br>
a vörös lovat elemésztette valamerre az éj<br>
és fölébredtem, mint levele fosztott terebély<br>
egy fekete dombon.

</div>
</article>


<article id=sokasag-te>
<div class=vers>
<h2>Sokaság, te</h2>
<h3><small>Ilarie Voronca</small></h3>

<p>Álltam horgonyok habos csikorgásával telt kikötőkben<br>
tapintottam a levegőt tétován, mint vállát félénken emelő lomb a tavasz kezdetén<br>
álltam erdők mellett, melyek énekeltek szakadatlanul külön tagokban<br>
mint ahogy a szétvagdalt giliszta részeiben is vonaglik tovább,

<p>átsiklottam árnyéktalan örökös delen<br>
mint Fortunatus erszényében, szivemben apadatlanul csengett a dal<br>
álltam a vándor kereskedővel csapszékek gőzgomolyában<br>
sírtam vagy énekeltem együtt a letarolt ligetekkel.

<p>Sokaság, te, mint egy tenger visszafogadtál engem és tovalöktél<br>
magányosan ugy sajtolódtam beléd, mint szénbe csillogás<br>
s ráismertem hajótöréstől mélyre hasított sávban<br>
hangomra, mely egyre nagyobb hullámokat vet benned.

<p>Halántékomban a vér lánccsörgését hallgattam éjjelenként,<br>
mignem a fej hajója egyszerre fölszabadul<br>
s eltűnik a bú meg a sajnálat zűrzavarával<br>
a föld nedves, nagy függönyein át.

<p>És te sokaság, te kérlelhetetlen: meghasíthatod szememet,<br>
mint madár zuzáját, melyben még meleg a málé<br>
megtalálod majd benne a hegyeket, országokat, óceánokat<br>
fölhalmozódva minden látomást, mint a laterna magikában.

<p>Vajjon nem visszhangzanak-e kagylókként majd a csontjaim,<br>
telten az éhség jajával, megtorpanással, telten<br>
a homokon átszüremlett sós nappal,<br>
jéghegyekkel, melyek csendesen siklanak az álom hajói felé?

<p>Velem leszel, diadalmaskodó, vad sokaság,<br>
még a husomban romboló fényben is velem leszel,<br>
áttörsz rajtam mégegyszer városaiddal, vágóhidaiddal,<br>
dalomat kiszakitottad, mint vén banyából az aranyfogat.

<p>És szólsz magadban: ime a mésszé vált napok,<br>
im a bozóttá vált csukló és mirigy,<br>
ám valahol a mélyben lesz egy délután<br>
ablakkal s azon egy arccal, mely esőcseppként hozzájatapad.

<p>S megérted-e? Nem volt eszköz, mely megölte volna sorsomat.<br>
Hangom ott volt a zengő palotában, a mélabus viskóban ott volt,<br>
szivemmel ugy jártam-keltem mindenütt, mint kalitkával,<br>
melyben a költemény szomorú madara magányosan dalol.

</div>
</article>


<article id=archeologia>
<div class=vers>
<h2>Archeologia</h2>
<h3><small>Tudor Arghezi</small></h3>

<p>A lelkem még emlékszik<br>
most is és szünet nélkül, arra, ami elmult,<br>
egy multra, amely nékem ismeretlen,<br>
de amelynek szent csontmaradványai

<p>bennem rakódtak le anélkül, hogy tudnám,<br>
amint a föld sem tudja mit hord magában<br>
Amelyben szobrok alusznak szobrok mellett<br>
és koporsó koporsó mellé van zárva.

<p>Sirfeliratnak egy folytonos mormolása<br>
Egyikük idegenül, másikuk csengőn hangzó<br>
A levegőn át, az idő el van választva az órától,<br>
mint valami szegfük az illatuktól.

<p>Hangjait elvesztette a hallgatás<br>
melyeket hajdanában visszhangzani kényszeritett<br>
Hallani vélem az ősi hangok foszlányait,<br>
amint szétfoszlanak s amint szétfoszlottak.

<p>És némelykor minden fölébred<br>
mint amennyire egy nagy viharban az erő<br>
És megmutatja a századoknak az alapzatot.<br>
Én őrködöm az utolsó lépcsőjükön.

<p><small>A fordítás befejezetlen.</small>

</div>
</article>


<article id=aeternitas>
<div class=vers>
<h2>Aeternitas</h2>
<h3><small>Mihail Saulescu</small></h3>

<p>Ökrösszekér és pópa, koporsó és anyóka<br>

<p>s a nap leáldozóban egy hegytetőn, amint<br>
a sárguló világon mégegyszer széttekint.

<p>Ennyi … Csupán csak ennyi egy temetés! A hanton<br>
eldünnyög egy imát is a pópa vonódó hangon.<br>
Az anyó sír, az ökrök cammognak lassudan,<br>
azt hiszik, hogy tanyájuk közel az utba van.

<p>Csak ennyi! Elmaradnak a völgy ölén a falvak.<br>
Nincsen mit elsiratni és nincsenek siralmak.<br>
Ökrösszekér és pópa, koporsó és anyó,<br>
az ökrök huznak, szokták, a járom arra jó.

<p>A szürke csendességben a nap nyugodni tér

<p><small>A fordítás befejezetlen.</small>

</div>
</article>
</div>

<script src=jquery-2.0.3.min.js></script>
<script src=jquery.details.js></script>
<script src=jquery.search.all.js></script>
<script>
$('details').details();
$('html').addClass($.fn.details.support ? 'details' : 'no-details');
</script>