<!doctype html><html lang=hu>

 <meta charset=utf-8>
 <meta content="ie=edge" http-equiv=x-ua-compatible>
 <title>1926 versei | József Attila összes műve</title>

 <meta content="width=device-width, initial-scale=1" name=viewport>
 <link href=../css/main.css rel=stylesheet>
 <link href=../favicon.ico rel="shortcut icon" sizes=16x16>
 <link href=../apple-touch-icon.png rel=apple-touch-icon>
 <!--[if lt IE 9]><script src=../js/html5shiv-printshiv.js></script><![endif]-->





<header>

<h1 id=targymutato>
 <a href=../index.html title="Vissza a főoldalra"><img src=../img/title.jpg width=300 height=250 alt="József Attila összes műve"></a>
</h1>

<div class=bannercont>
 <div class=banner></div>
</div>

<ul class="form search">
 <li>
  <form id=search role=search>
   <label for=alkeres>Keresés cím szerint:</label>
   <input id=alkeres placeholder="Versek, írások keresése …" type=search>
  </form>

</ul>

<ul id=talalat></ul>

<nav>
<ul>
 <li class=top><a href=1926.html#targymutato title="Vissza az oldal tetejére"><span class=icon-arrow-circle-up></span></a>
</ul>
</nav>

</header>





<div class=vers-cont role=main>

<h1 class=ev id=1926>1926</h1>

<article id=a-csapat>
<div class=vers>

<h2>A csapat</h2>

<p class=ajanlas3><small>Gáspár Katának</small>

<p>A dombon két gyerek tornyot rakott magosra a szép, puha sárból,<br>
Összedugták a homlokukat, nézték, fejük között elnyúlva jött föl a nap,<br>
Lassan gurult föl a fatörzsön, vonta a csapatot arrafelé –<br>
Legelől a jóhúsú ifjak, kacagnak és két teli marokkal füvet nyujtanak föl<br>
<span class=s>az égnek,</span><br>
Meg a lányok, lányok – bő harmat gördül domború melleteken,<br>
Cseresnye van a hajatokban, szaladtok és kezetekben lobog a szallag!<br>
Odadőltök a magos fának, vártok lihegve társaitokra,<br>
Akik komolyan lépdelnek mögöttetek, lenéznek és úgy mosolyognak –<br>
Erősek is a férfiak, vállukon jólcsinált csákány,<br>
Hegye úgy mozog, mint az inga, lépésre mozdul, figyelik jól az<br>
<span class=s>aggastyánok</span><br>
S közben-közben leülnek a nagy fehér kövekre, azok meg csöndben<br>
<span class=s>fölemelkednek,</span><br>
Szállnak lassan előre, mig ezüst fejük is rájahajtják,<br>
Aztán jönnek a friss halottak, átlátszók ők még, mint az ablak,<br>
Alvó fehér hal lebeg a törzsük közepén –<br>
Utánuk már a régebbiek, szép testükből nagy darabokat vetnek<br>
<span class=s>a bokrok alá</span><br>
S a csontvázasok kitárt karjukkal, piros madarak röpültek arra,<br>
Énekelnek a karcsú széllel, mely a port magosba dobja,<br>
Rajta átcsillognak zuhogó<br>
És frissen fakadt nagy, tömör vizek.

<p><small>1926. jan.</small>
</div>
</article>

<article id=a-rak>
<div class=vers>

<h2>A rák</h2>

<p>Nagy, ezüst halak árnyéka suhan a korállok fölött,<br>
Elhozzák nékem barnuló szined, gyönge fövényen lebeg tova,<br>
Megérinti a fáradt csigákat s azok csöndesen elalusznak.<br>
Én még sokáig figyelem a meduzák átlátszó világosságát<br>
S erős ollómmal utat vágok a moszatok közt, csengő karikák röpülnek<br>
<span class=s>föl a tiszta vizben –</span><br>
Amerre a legszebben csillog,<br>
Arra gyere.<br>
Sok akart dolgaimban néha<br>
Kis beteg csillagot nyujtok föl én a sugaraknak:<br>
Jól gondolj rám te is és ügyelj,<br>
Kertedben, hol a kagylók már nyitott szárnyakkal virágzanak.<br>
Páncélom erős áramok sodrában keményedik,<br>
Pirosságát legjobban te érted –<br>
Kék virágállat fénylik hátamon:<br>
A legfehérebb kavicsnál várlak …

<p>– Hullámok, szaladjatok gyorsan a dombról!<br>
A virágállat bő, lobogó szirmai közé<br>
Kövér falatokat hadd adogasson magosra<br>
A rák.

<p><small>1926. febr. eleje</small>
</div>
</article>

<article id=hivogato>
<div class=vers>

<h2>Hivogató</h2>

<p>Röpül a rigó, röpül, megáll, lebukik a tó közepe fölött éppen,<br>
Növény várja tárt szirmokkal, levelei elsimulnak a víz szinében –<br>
Itt fáj, itt fáj – beszéli a hullám, azután elcsendesül szépen.<br>
Most már síma a felület, nyughatnak rajta a pártalan szeretők remegései,<br>
De azért csak mondják: Gyere már, gyer ide ki,<br>
Ne mosolyogj, mert szél ered, aztán ha föléhajolsz és belenézel, a tó is<br>
<span class=s>megtréfál majd téged.</span><br>
Gyere, gyere, majd meglátod, szép erős fiatalember áll ki a parton<br>
<span class=s>teelébed,</span><br>
Teleszívja magát kékkel, a bokrot frissiben átugorja,<br>
Tenyerét a vizbe meríti, domború mellét is meglocsolja,<br>
Aztán szerszámját fölemeli, jóhangú csengőket kalapácsol,<br>
A halak a partra jönnek, ott csillognak az ő dalára –<br>
Sok csengőt csinál s egy marékkal belekötöz majd a hajába.

<p><small>1926. márc.</small>
</div>
</article>

<article id=csak-a-tenger-jott-el>
<div class=vers>

<h2>Csak a tenger jött el</h2>

<p>Melled két pólusa közt a kék sugár –<br>
A kötéltáncos álma áll azon.

<p>A felhő elfoszlott, hogy föllebeghess<br>
És én már túlsokat kerestelek – <br>
Nyugodt, mély vizek leheletével száll már az enyém<br>
S magányos, nagy fenyőmről hullong a jóhúsú toboz.

<p>S a legmagosabb füvek is kinőttek már a dombon,<br>
Szivükben szép, zöld tüzek égnek,<br>
Hogy az elfáradt bogarak mind hazatalálnak, ha esteledik<br>
S az Úr<br>
Nyitott tenyérrel, térdig csobogó nyugalomban<br>
Ott áll az útjuk végén …

<p>De én nem vagyok fáradt, kedvesem –<br>
Csak a tenger jött el a küszöbömig.

<p><small>1926. márc.</small>
</div>
</article>

<article id=a-szeretok-hallgatva-alltak>
<div class=vers>

<h2>(A szeretők hallgatva álltak … )</h2>

<p>A szeretők hallgatva álltak,<br>
A tóban elrejtették szivüket<br>
S megbeszélvén a hullámokat,<br>
Széjjelváltak.

<p>Most már kimehetsz a partra,<br>
Kinálhatsz nevetve egy almát föl a fának,<br>
Nagyot szaladhatsz –<br>
A tóból minden kanyarodónál<br>
Hűvös szemmel egy arc fordul utánad.

<p><small>1926. márc.</small>
</div>
</article>

<article id=acelgomb-fol-fol-emelkedj>
<div class=vers>

<h2>Acélgömb föl, föl! Emelkedj!</h2>

<p>Acélgömbbe tömíttetett egyedülvalóság,<br>
Lassan, csillogva, kéményem ormáról – emelkedj!

<p>A magos virág szirmaiból véled száll föl Isten elvesztett koponyája,<br>
Fönnsíkok fagyott zuhatagja zokogva indul néked –<br>
Ki gurul most végig rajta roppant hurjait zengetően?

<p>Acélgömbbe tömíttetett egyedülvalóság,<br>
Körben térdeplő elefántok irányozott ormányai fölött: emelkedj!

<p>Minden szépen füttyentő vonat beleragadt az alagutakba,<br>
Vén gőzök buggyannak a kátrányfolyam buktató medrén –<br>
Dühödt ebek terelik ott a bús hullák keserű nyáját.

<p>Ki az esőt sötét barlang odvából vigyázza,<br>
Kedves annak az árva ég vakságot dobó dördülése –<br>
Minden villám feléd cikáz és benned hal meg –<br>
Acélgömbbe tömíttetett egyedülvalóság,<br>
Emelkedj!

<p><small>1926. márc.</small>
</div>
</article>

<article id=a-kelo-korongba-hajitom>
<div class=vers>

<h2>(A kelő korongba hajítom … )</h2>

<p>A kelő korongba hajítom heggyel<br>
Vadbika vörös húsán kalapált gerelyét a fiatal szűznek.

<p>Most indulsz el, hogy hazavezettesd falaimat –<br>
Változó árnyékaim ittmaradnak elhagyott hűvösében.

<p>Érzed a viharszellőt, az egymáshoz közelre bujtogatót?<br>
A tétetett város előtt bosszúsan köszörűli csorbított szerszámait.

<p>Most indulsz el, hogy új földet találtass magvaidnak –<br>
Kövér gyerek alatt sem törik ott ketté a faág,<br>
Leveleivel fölfogott kötényed ráncait igazítja.

<p>Bontsam-e hát a felhőket magosba érő térdeimről?<br>
Fektessem-e már szivünket egymásra a patak fehérlő kavicsain?

<p>Melledet két domb őrizze kétoldalt,<br>
Gyönge, kifejtett szádat marék érintetlen cseresnye óvja!

<p><small>1926. márc.</small>
</div>
</article>

<article id=dalocska>
<div class=vers>

<h2>Dalocska</h2>

<p>Mikor a szeretők veszekednek,<br>
akkor hajlongva magasodnak,<br>
mikor a szeretők ölelőznek,<br>
akkor a földdel elsímulnak.

<p><span class=s>Énekeljünk –</span><br>
<span class=s>haja ha!</span><br>
<span class=s>Bömbölődjünk –</span><br>
<span class=s>böm-böm-böm!</span><br>
<span class=s>Susogjunk, hogy</span><br>
<span class=s>sususu –</span><br>
<span class=s>üss egyet a</span><br>
<span class=s>hátamba!</span>

<p><small>1926. márc./1928</small>
</div>
</article>

<article id=pucer-csapat-dobog>
<div class=vers>

<h2>(Pucér csapat dobog … )</h2>

<p>Pucér csapat dobog a dombon,<br>
Keresztülgázol kertemen.<br>
Belénevetnek kutamba,<br>
Hogy kékje nyugtalan legyen.

<p>Szépek, erősek, egymás húsát<br>
Jóltépett lombokkal verdesik –<br>
Ugrándozzatok csak magosra<br>
S a friss széllel<br>
Gyertek el ujra kertemig.

<p><small>1926. ápr.</small>
</div>
</article>

<article id=aludj>
<div class=vers>

<h2>(Aludj … )</h2>

<p>Aludj<br>
egy fáradt vén fa fölrepült és elpihent a legkönnyebb felhőn<br>
a vízcsepp lábujjhegyen gurul reszkető szíved fölött<br>
szeretném ha kócsag lebegne mosolyodban<br>
hó hull<br>
komoly fekete medvék vonulnak<br>
én nem tudom hogy férnek el kicsi tavaszi szobánkban<br>
nem is rád gondoltam tavaly mikor hirtelen fölgyógyultam<br>
amerre jársz jószagú friss fehérnemű lebeg a fejed fölött<br>
könyvek hallgatnak köröttünk<br>
nagyon örülni nem szabad vigyázz<br>
a halott virággal legyezlek melyet hajadból nekem adtál

<p><small>1926. ápr.</small>
</div>
</article>

<article id=kopogtatas-nelkul>
<div class=vers>

<h2>Kopogtatás nélkül</h2>

<p>Ha megszeretlek, kopogtatás nélkül bejöhetsz hozzám,<br>
de gondold jól meg,<br>
szalmazsákomra fektetlek, porral sóhajt a zizegő szalma.

<p>A kancsóba friss vizet hozok be néked,<br>
cipődet, mielőtt elmégy, letörlöm,<br>
itt nem zavar bennünket senki,<br>
görnyedvén ruhánkat nyugodtan foltozhatod.

<p>Nagy csönd a csönd, néked is szólok,<br>
ha fáradt vagy, egyetlen székemre leültetlek,<br>
melegben levethesz nyakkendőt, gallért,<br>
ha éhes vagy, tiszta papirt kapsz tányérul, amikor akad más is,<br>
hanem akkor hagyj nékem is, én is örökké éhes vagyok.

<p>Ha megszeretlek, kopogtatás nélkül bejöhetsz hozzám,<br>
de gondold jól meg,<br>
bántana, ha azután sokáig elkerülnél.

<p><small>1926. ápr.</small>
</div>
</article>

<article id=erosodik>
<div class=vers>

<h2>Erősödik</h2>

<p>Pillantásomtól az almák pirosodnak és gömbölyödnek,<br>
térdigérő erős búzában henteregnek a fiúk, a lányok.<br>
Én a magos fa ágán ülök, lelógatom a lábomat,<br>
kacagásuk fürtjeimet megbodorítja.

<p>Nem tudják ám a leányok, hogy én mennyire kedvelem őket.<br>
Akkor szaladvást jönnének el, sokszázan gyűlnének össze itt körülöttem,<br>
én meg a zöld leveleket két marokkal szórnám hajukba,<br>
hanem előbb még minden szálat futtában is kétoldalt megcsókolnék.

<p>Erősödik az ág alattam, erősödöm én is a világon,<br>
sokaggancsú szarvasa hátán egyszer csak megérkezik a meztelen leányzó.<br>
Akkor indult el, amidőn anyámra szememet fölnyitottam,<br>
huszonegy éve már,<br>
hogy elhagyta értem az erdőt.

<p><small>1926. ápr.</small>
</div>
</article>

<article id=beteg-vagyok>
<div class=vers>

<h2>(Beteg vagyok … )</h2>

<p>Beteg vagyok, 3 napja nem láttam senkit, a szomszédasszony tejes<br>
<span class=s>köcsögöt állított asztalomra,</span><br>
Nem halhatok meg, nem szabad, míg meg nem találtam a tisztaságot,<br>
Nem tudom még, milyen lehet, szeretném, ha sok haja volna, én a hajat<br>
<span class=s>kedveltem mindig,</span><br>
Beletúrnék az ujjaimmal, de csak vigyázva,<br>
Belevesznék egészen végül s jószagától nyujtózkodva ott elaludnék.

<p>Igen kicsim, egyszer még mi is örülni fogunk.

<p>Mert leheletem segít a felhőn s a kis öreg hosszan bámul az eltünő<br>
<span class=s>csapat után,</span><br>
Óvatosan indul meg aztán, pipája is kialszik közben.<br>
Hűvösödik,<br>
Az uccára dobott cselédlány fiacskája holttestét költögeti.

<p><small>1926. ápr.</small>
</div>
</article>

<article id=anyam-meghalt>
<div class=vers>

<h2>(Anyám meghalt … )</h2>

<p>Anyám meghalt, most nem tudom, hogy viselkedjem vele szemben,<br>
Megfoltozná kabátomat, megnézné milyen szép vagyok meztelenül,<br>
Még soha senkise látott meztelenül!<br>
A parasztok learattak, kis padokon várják a halált –<br>
Poloska marja álmainkat, tányérunk csak falakra való,<br>
Csak egy csöpp vajat adjatok kenyeremre.<br>
De jobb ebédet akarunk, hogy jobbak legyünk,<br>
Több pár cipőt az ágyunk mellé, hogy többek legyünk:<br>
A híd lassan kijön a ködből, a túlparton szuronyok állnak –<br>
Itt az olló, ott pedig a szövendő szövet –<br>
Mire várunk?

<p><small>1926. ápr.</small>
</div>
</article>

<article id=megis-elveszem>
<div class=vers>

<h2>Mégis elveszem</h2>

<p>Ballagok lassan hazafelé,<br>
Vert hadak futnak hazafelé –<br>
Nem volt énnékem feleségem,<br>
Vár rám nagyon a feleségem.

<p>Elébem jön, szemével mondja,<br>
Elfut tőlem s zendítve mondja:<br>
Simogassál meg, édes uram.<br>
Bosszús tüzeddel verj meg, Uram!

<p>Kis küszöbén kicsit megállok,<br>
Magos szivén zengve megállok.<br>
Könnyel takarja el csókját.<br>
Lábam elé teríti csókját.

<p>Köréje rejtő erdő száll le,<br>
Énkörém égő erdő száll le.<br>
Igy vesz el engem diadallal.<br>
Mégis elveszem diadallal.

<p><small>1926. ápr.</small>
</div>
</article>

<article id=pancelvonat>
<div class=vers>

<h2>Páncélvonat</h2>

<p>Kigyulladt a repülőgép a világ alatt.<br>
A zengő sziget<br>
Érthetetlen módon elúszott.<br>
És két fiatal szerető<br>
Még mindig keresi<br>
A boldogságot.<br>
Minden gyűlöletem a feneszép jövőnek –<br>
Miért késik a vas-szagú,<br>
Mikor annyira várom!<br>
Az összecsődített házak letérdeltek,<br>
Csak a legkarcsúbb torony követelőzik,<br>
Nem ejti le fáradtan harangját,<br>
De nem büszke a városra többé.<br>
Egy elfeledett bús alagútból<br>
Kiront még zúgva a páncélvonat,<br>
Ütegeiben tömített fények –<br>
Az én pazarolt, sok szép erőm.<br>
Mint a legnagyobb,<br>
Legmegkivántabb szerelem,<br>
Vagyok számító; kíméletlen;<br>
És erős.

<p><small>1926. ápr.</small>
</div>
</article>

<article id=a-mennyei-pancelvonat>
<div class=vers>

<h2>A mennyei páncélvonat</h2>

<p>Éjjel,<br>
Mikor a fáradt harcosok őrt állnak az épülő kapu előtt,<br>
A leggyötörtebb tompán a földre puffan,<br>
Szive kifuttatja a vágányokat<br>
S a fények szédítő pályaudvaráról<br>
Kirobog a mennyei páncélvonat.

<p>A páncélvonat megdördül haraggal,<br>
De csak a pávák hallják s kitárják rá farkukat kénytelen<br>
S a fiatalok vérébe zuhog<br>
Ütegeiből a szerelem.

<p>Mert küzdeni kell a halálban is:<br>
A fáradt élet nem bír minden harcokat –<br>
Mikor még friss eleven voltam,<br>
Mért nem akkor zúdultál szivemből<br>
Jobbharcú, mennyei páncélvonat!

<p><small>1926. máj.</small>
</div>
</article>

<article id=a-vilag-ha-elbujdostat>
<div class=vers>

<h2>A világ ha elbujdostat</h2>

<p>A világ ha elbujdostat<br>
Csak visszahív harangozni.<br>
Elbujdosott harangozó<br>
Csak visszajön harangozni.

<p>Ha visszajön meg is bánja,<br>
Elbúcsúzhat harangszóval.<br>
De ha tűz van megint jöhet,<br>
Megint jöhet harangszóval.

<p>Aztán egyszer nagy ünnepkor,<br>
Mikor keresik halálra,<br>
Visszajön még harangozni,<br>
Harangozni, de halálra.

<p><small>1926. máj.</small>
</div>
</article>

<article id=pohar>
<div class=vers>

<h2>Pohár</h2>

<p>A pohár friss, tiszta növény,<br>
A mezőn csillog és a harmatcseppek rárepülnek.<br>
Ha egy kisgyerek poharakra néz,<br>
Halkan<br>
Megcsendülnek.

<p>A források szivén pohár nő,<br>
De az üvegesek sem tudják eme titkukat.<br>
A lányok és fiatalemberek<br>
Mindig összetévesztik poharukat.

<p>Összevétettem egyszer én is,<br>
Nékem azóta ízes vízzel pohár nem akad,<br>
Pedig a szomjan haldokló madár<br>
Észreveszi az ég mögött a sok szép poharat.

<p><small>1926. máj.</small>
</div>
</article>

<article id=viragos>
<div class=vers>

<h2>Virágos</h2>

<p>Virágos fák közt ballagok,<br>
Feleségemhez ballagok,<br>
Kinő a földből már a nyár,<br>
Feleségemmel vár a nyár.

<p>Fényekkel ott a küszöbön,<br>
Szívemmel ül, mint küszöbön,<br>
Komoly örömmel énekel,<br>
Erős urának énekel.

<p><span class=s4>„Neveltem kövem patakon –</span><br>
Ne bujdosódj már patakon –<br>
Csobogott nap mint nap a víz,<br>
Tiszta már kövem, mint a víz.

<p>Sokat kerested, tiszta vagy,<br>
Tornyunkat rakni való vagy;<br>
Lakom szivedben, én uram,<br>
Gyere már haza, én uram.”

<p>Hivj csak, hivj, kedves, én megyek,<br>
Zászlókkal, zenékkel megyek,<br>
Mikorra kedved könnyet ér,<br>
Akkorra urad odaér.

<p><small>1926. máj.</small>
</div>
</article>

<article id=bodulj-torony>
<div class=vers>

<h2>Bődülj torony</h2>

<p>Kardhegyen pörg a világ.<br>
Háborúság a hitem.<br>
Szépekkel, nagyokért –<br>
Nincsen jobb a csatánál!

<p>Behúnyom a szememet:<br>
Ki rúg belém nagyobbat?<br>
Kacagok, nyilt a szám:<br>
Ki dúg békát beléje?

<p>Tréfás koldús a világ.<br>
Bot volnék a kezében.<br>
Földbe szúr – virágzom:<br>
Inkább hajít a tűzbe.

<p>Bődülj torony, rohanj hát!<br>
Fusd ki magad kedvedre!<br>
Szépekkel, nagyokért –<br>
Hiszen ugyis visszajössz.

<p><small>1926. máj.</small>
</div>
</article>

<article id=erted-haragszom-nem-ellened>
<div class=vers>

<h2>Érted haragszom, nem ellened</h2>

<p>Mikor fölkél a nap,<br>
a sosem haragvók hajától eltéritődik a harmat,<br>
ne bántson téged az én haragom soha, kedves.

<p>Sokszor gondolok nagy futós terekre, ahol lehet el kell majd esnem,<br>
az árbocfaragók árbocokkal jönnek oda tömött sorokban,<br>
és győzvén ott, égnek hajitja hatmillió vasas az ő csengő szívű<br>
<span class=s>kalapácsát.</span><br>
Szerszámok égi viharába<br>
csókjaidat hadd viszem én is el oda kedves.

<p>Észre sem veszed hogy kihúzom magam, mikor a jövőről szólok,<br>
ha akarod, hát csak ama városdaloló győzelem után térek meg hozzád,<br>
vagy majd a pékek összekötik kenyérvető, jó lapátjaikat,<br>
végigfektetnek rajta engem és lehajtott lisztes fővel<br>
elhoznak lassan az ágyadig.<br>
Érted haragszom én, nem ellened,<br>
nosza szoritsd meg a kezem, mellyel magosra tartalak álmaimban,<br>
erősitsen az én haragom, dehogy is bántson, kedves.

<p><small>1926. jún.</small>
</div>
</article>

<article id=jut-most-eleg-virag>
<div class=vers>

<h2>Jut most elég virág</h2>

<p>Ha ki erős ember, erős az ő dolga,<br>
vagyok én a magam búsultató dolga.<br>
Kaszát kalapáltam s vittek háborúba,<br>
menjek hát, kaszával, menjek háborúba.

<p>Erős az én szívem s vagyok éhes, rongyos,<br>
nem akarok lenni én már éhes, rongyos.<br>
Inkább akarok csúf, tapodott holt lenni,<br>
méginkább új rendben sorsom ura lenni.

<p>Csúf halottak sírja kivirágzik szépen,<br>
csúf halottak sírja csak besüpped szépen.<br>
De ki győzésig élt, följebb jut virága,<br>
szabad szeretőknek eljut a virága.

<p>Jut most elég virág majd a szabadoknak,<br>
tetszik is akkori finnyás szabadoknak.<br>
Tetszhet is: ma harc az igazoknak rendje<br>
s igazok harcának győzelem a rendje.

<p><small>1926. jún.</small>
</div>
</article>

<article id=csodalkozo-bogarak-kozt>
<div class=vers>

<h2>(Csodálkozó bogarak közt … )</h2>

<p>Csodálkozó bogarak közt lépkedek bátran,<br>
Ha felhő volnék, szárazságban járnék csak erre,<br>
Elkerülném a kirándulókat, összeszedik ők a papirt, nehogy jövőre<br>
<span class=s>eső legyen,</span><br>
Viseltes ruhájuk alól forró testük felesel a siető nyárral,<br>
Hétnapravalót játszadoznak és egy bujtató lombról<br>
Feledékeny madár figyeli<br>
Az örömüket.

<p>A lányok szagos lépte nyomán kibútt ez az ártatlan kavics,<br>
Ez a kavics nem József Attila és a fű se, én se vagyok az,<br>
Én a barátja vagyok itt mindennek, tenyeremben a jó dió<br>
<span class=s>háládatosan roppan ketté,</span><br>
A belékevert szalmaszálat hajamból vigyázva kihúzza az ág –<br>
Mező, mező, szaladtató, akár a kedvesem termékeny karjaival,<br>
Téritő lengésü szoknyájával a fiatalemberek élén jár ő,<br>
Minden szagodat néki adtad, virágozzunk most hát nélküle.

<p>Te rengeteg,<br>
Ég felé fordított paizs!

<p><small>1926. jún.</small>
</div>
</article>

<article id=szeretok-lazadasa>
<div class=vers>

<h2>Szeretők lázadása</h2>

<p>Eljön az az éjjel, melynek<br>
minden csillaga szívig ég el.<br>
Föllázadt szeretők szaladnak<br>
lobogó hajakkal, zenékkel.

<p>Nótázva hozza mind a partig<br>
görnyesztő piros drágaságát.<br>
Megtárul morogva a tenger<br>
s kincseiket mind bedobálják.

<p>– Győztél, eljöttünk szerelemmel,<br>
ízedet visszahoztuk néked,<br>
nosza fogadd bilincseinket,<br>
kötözd be fájó szívverésed.

<p>Nosza fogadd hát koronánkat,<br>
a harangot, sapkánkon a csörgőt,<br>
egy zacskó lisztünk s egy marék<br>
elbúsult, ragaszkodó szöllőt.

<p>Fogadd most-tépett ágainkat,<br>
vedd jólcsinált szerszámainkat.<br>
Fogadd seprőnket, tányérunkat,<br>
de ágyunk helyett, nesze, magunkat.

<p>S füstölgő, parazsas homlokkal<br>
fiúk és lányok leguggolnak,<br>
fölöttük reszketve ereszkednek<br>
pártalanul nagy, teli holdak.

<p>S a víz a sok vad ajándéktól<br>
kijön értük, elönti őket,<br>
hanem hiába zúg, zúgása<br>
erősbíti az éneklőket.

<p>A lányok dalát: Tenger vagyunk,<br>
keserű só vagytok ti bennünk, –<br>
a fiúk dalát: Partok vagyunk,<br>
keserű tenger vagytok bennünk. –

<p>S a víz habzó, kibomlott kontyán<br>
ragyogó holtakat ringat csengve<br>
és háborogván emlékezik<br>
az elcsöndesült szerelemre.

<p><small>1926. jún.</small>
</div>
</article>

<article id=mindig-jotanacsot-sziszegnek>
<div class=vers>

<h2>(Mindig jótanácsot sziszegnek … )</h2>

<p>Mindig jótanácsot sziszegnek<br>
S még ifjú hülye akad ezeknek<br>
Az óvatosaknak, kopaszoknak,<br>
Nagyhasú, huncut okosoknak.

<p>Ha messzehangzón fölbúg a mellem,<br>
Törvényt tesznek szeretők ellen.<br>
S pénzzel – mig mennyégre tanítnak –<br>
Minden szép lányt elkaparítnak.

<p>Hogy kell rohanni, magyarázzák<br>
A köszvényes lábú strázsák.<br>
S mutogatva sok vacak érmet,<br>
Győzelmeinkről lebeszélnek.

<p>Szopós isten pelenka-lenben –<br>
Fenék szültek meg a szivemben:<br>
Kölyökséged örökidőnyi,<br>
De végül is föl kell már nőni!

<p>Akik kályhánál sosem ültünk,<br>
Kell, hogy egyszer mi is befütsünk!<br>
Megsütjük mind az okosokat,<br>
Legelőbb is: a kopaszokat.

<p><small>1926. jún.</small>
</div>
</article>

<article id=hangya>
<div class=vers>

<h2>Hangya</h2>

<p>A bábok között elaludt a hangya.<br>
Szél, a bábokat most el ne fúdd!<br>
Különben jó az is.

<p>Kis, fáradt fejét csillámokra hajtja<br>
és alszik véle csöpp árnyéka is.

<p>Egy szalmaszállal fölkelteni szépen!<br>
De jobb, ha már indulunk haza,<br>
erősen beborult – –

<p>A bábok között elaludt egy hangya<br>
és – hopp – egy csöpp már a kezemre hullt.

<p><small>1926 nyara</small>
</div>
</article>

<article id=hajad-az-ujjame>
<div class=vers>

<h2>Hajad az ujjamé …</h2>

<p>Hajad az ujjamé, a szoknyád alatt<br>
Ámulva búvik a szivem<br>
S zizegve hull a naptár levele.

<p>Vén küszöböm sír, mint a gyerek,<br>
Amikor jössz, hogy többször gyere.<br>

<p>Erős csapatban régi napjaim<br>
Elfúlva rágják a fülem –<br>
Bennünket mért nem csókoltál belé?

<p>És nem értik, hogy sápadtak, buták,<br>
Hogy fényük nem lehet a szemedé!

<p><small>1926 nyara</small>
</div>
</article>

<article id=ulni-allni-olni-halni>
<div class=vers>

<h2>Ülni, állni, ölni, halni</h2>

<p>Ezt a széket odább tolni,<br>
vonat elé leguggolni,<br>
óvatosan hegyre mászni,<br>
zsákomat a völgybe rázni,<br>
vén pókomnak méhet adni,<br>
öregasszonyt cirógatni,<br>
jóízű bablevest enni,<br>
sár van, lábujjhegyen menni,<br>
kalapom a sínre tenni,<br>
a tavat csak megkerülni,<br>
fenekén ruhástul ülni,<br>
csengő habok közt pirulni,<br>
napraforgók közt virulni –<br>
vagy csak szépet sóhajtani,<br>
csak egy legyet elhajtani,<br>
poros könyvem letörülni, –<br>
tükröm közepébe köpni,<br>
elleneimmel békülni,<br>
hosszú késsel mind megölni,<br>
vizsgálni, a vér hogy csordul,<br>
nézni, hogy egy kislány fordul –<br>
vagy csak így megülni veszteg –<br>
fölgyujtani Budapestet,<br>
morzsámra madarat várni,<br>
rossz kenyerem földhöz vágni,<br>
jó szeretőm megríkatni,<br>
kicsi hugát ölbe kapni<br>
s ha világ a számadásom,<br>
úgy itt hagyni, sose lásson – –

<p>ó köttető, oldoztató,<br>
most e verset megirató,<br>
nevettető, zokogtató,<br>
életem, te választató!

<p><small>1926 nyara</small>
</div>
</article>

<article id=szocialistak-fajas-nyomor>
<div class=vers>

<h2>Szocialisták</h2>

<p>Fájás, nyomor és jóság hajtott össze,<br>
Erős búzában gázolunk, kedves fegyverünk böködi tomporunkat –<br>
Kedves fegyverünk, böködd csak szüntelen tomporunkat,<br>
Hadd tudjuk meg újra és újra – nem győzünk semmikép véletlenül.

<p>Nem sietünk, erősek vagyunk, tudjuk, kit miért állítunk törvény elé.<br>
Tanácsot állunk a dombon, gyönge fürjek, nyulak búnak meg<br>
<span class=s>nyugodtan lábainknál –</span><br>
Elmegy fölülünk a felleg, hogy észrevehessünk minden idegen<br>
<span class=s>repülőgépet.</span>

<p>Te délre mégy, te nyugatra, én pedig északra, Elvtárs!

<p><small>1926 nyara [?]</small>
</div>
</article>

<article id=vegul>
<div class=vers>

<h2>Végül</h2>

<p>Kazánt súroltam; vágtam sarjat;<br>
elnyúltam rothadt szalmazsákon;<br>
bíró elítélt; hülye csúfolt;<br>
pincéből tódult ragyogásom.<br>
Csókoltam lányt, aki dalolva<br>
ropogós cipót sütött másnak.<br>
Ruhát kaptam és könyvet adtam<br>
a parasztnak és a munkásnak.<br>
Egy jómódú leányt szerettem,<br>
osztálya elragadta tőlem.<br>
Két naponként csak egyszer ettem<br>
és gyomorbajos lett belőlem.<br>
Éreztem, forgó, gyulladásos<br>
gyomor a világ is és nyálkás,<br>
gyomorbeteg szerelmünk, elménk<br>
s a háború csak véres hányás.<br>
S mert savanykás csönd tölti szánkat,<br>
szivembe rúgtam, ordítson már!<br>
Hogyan is hagyna dolgos elmém<br>
feledtető, de bérdaloknál.<br>
Kínáltak pénzt nagy sok bosszúmért,<br>
pap mondta: Fiam, szállj az úrhoz!<br>
S tudtam, ki üres kézzel tér meg,<br>
baltát, kapát meg köveket hoz.<br>
Villogó szívű, győzni bíró<br>
vagyok, kinek kell legyen kedve<br>
igazat tenni, pártot állni,<br>
ím, e szigorú emlékekre.<br>
De emlékhez mi közöm nékem?<br>
Rongy ceruzámat inkább leteszem<br>
s köszörülöm a kasza élit,<br>
mert földünkön az idő érik,<br>
zajtalanul és félelmesen.

<p><small>1926 nyara/1930</small>
</div>
</article>

<article id=esik-1-4>
<div class=vers>

<h2>Esik</h2>

<p>Esik esik –<br>
a por nedvesen reszket életünkön –

<p>csattog, dörög –<br>
dörömbölnek – hallod? – a szivünkön!

<p>Meztelenül<br>
futni futni<br>
tárt karral futni egy erdő felé – – –

<p>esik esik –<br>
kis tenyered<br>
mért tartod ki a menykő elé? – – –

<p>A szél hozta –<br>
a szél<br>
hangosan kacagó lányok<br>
bontott hajából zudulva lebeg – – –

<p>recsegve jajdulnak az ágon<br>
hibás-szivű száraz levelek.

<h3>2</h3>

<p>És szoknyád szagát is akarom tőled<br>
s te csókolsz, ütsz és sohase vársz –<br>
hogy tisztulhatna meg hát a szerelmem,<br>
ha látlak, hallak, hogy szólsz és hogy állsz –<br>
nézd, fáj a homlokom az ütközéstől<br>
és fáj, hogy elmulik ez a fájás,<br>
mert bomlott melled varként rátapad<br>
s elfordult szemmel hiába tépem róla,<br>
ne félj, nem gyógyul, csak tovább szakad – – –

<p>s hiába bánkódsz,<br>
az igazak lehelte felhő<br>
nem segít a te könnyeiden –<br>
az én szememmel kell kisírnod mindent,<br>
hogy érted el ne pusztuljon szivem!

<h3>3</h3>

<p>És isten lábánál ülünk le együtt,<br>
te kettős melled bontod összecsengve,<br>
ő elhalványul, én közönnyel nézem,<br>
hogy két lélek mellettem újra gyenge,<br>
hogy szivemben csak kerestétek egymást,<br>
akik ágyamban találkoztatok – – –

<p>de úgy mondom csak a közönyt s az istent,<br>
mert bús fennszóval sírva rothadok.

<h3>4</h3>

<p>Hullj eső hullj és öntsd el e világot,<br>
mely ilyen nőkkel verte meg magát.<br>
Ki védené azt bicskával szurom le,<br>
a történelem ha parancsot ád.<br>
S bár piszkos vagyok már a nagy jövőre,<br>
ott leszek én a barrikád előtt –<br>
az új szeretők, sárgák és fehérek,<br>
ne lássanak mint gyönge szenvedőt.<br>
Találkozzanak vágyó testemen<br>
Sanghajtól Wienig, Chikagon keresztül,<br>
csak mosolyogjanak ezen a versen,<br>
melyben meghülyült korunk kínja rezdül.<br>
Szabad közösség, jöjj, feléd megyek,<br>
néném könnyei feléd hullanak,<br>
mind szenvedünk s nagyon kiérdemeltük,<br>
hogy megérjük már néhány napodat!

<p><small>1926 nyara–1927 vége</small>
</div>
</article>

<article id=tancba-fognak>
<div class=vers>

<h2>Táncba fognak</h2>

<p>Ismeretlen érveket ki győz<br>
bús fejével bizton birni le!…<br>
Már hajóra szállok, elmegyek,<br>
egyszer aztán észre is veszik,<br>
hogy hiába főtt a jó ebéd<br>
és hiába szólnak énnekem,<br>
nem hozok a pincéből szenet.<br>
Majd a rendőr elgondolkodik,<br>
hogyha csillagos, nagy este lesz<br>
s nem kószál az utcán senki sem.<br>
Érzik majd a lányok is nagyon,<br>
hogy nem annyi szem néz hosszasan<br>
vízben hajló nád-lábuk után,<br>
de csak összekacagnak megint,<br>
táncba fognak valamennyien<br>
és vidáman elénekelik:

<p><span class=s3>annyira szerette</span><br>
<span class=s3>kedvesét eme,</span><br>
<span class=s3>hogy hajóra szállt s az</span><br>
<span class=s3>elsüllyedt vele.</span>

<p><small>1926 nyara</small>
</div>
</article>

<article id=negyen-ugrottunk-vizbe>
<div class=vers>

<h2>Négyen ugrottunk vízbe</h2>

<p>Négyen ugrottunk vízbe. A habok<br>
Szivünkben zúgnak, zubognak, fehér<br>
Tarajuk lobog, mint kigyulladt zászlók.<br>
Barátaim, szép, tiszta, hűsitő<br>
Nagy lángokat kavartunk a nyugodt<br>
Vizekből, melyek bátor vágyaikkal<br>
Dallal vonulnak roppant hegyfokok<br>
Istenünk-rakta tornyai alatt.<br>
Az áldott anyaföldet más ki vinné<br>
Friss karjaiban, testében, szivében,<br>
Ilyen erőt-foganó, tiszta nászba?<br>
Ki fojtaná el borús könnyeit,<br>
Bús sóhaját az árva panaszoknak,<br>
Hogy szivében fájóra földagadjon<br>
Minden, mi Istendicsérő, derék,<br>
Emberben-bízó cselekedet volna<br>
Az új kapuk gyémántos fordulóján?<br>
Ki maradna még komoly és erős?<br>
Ó maradjunk is erősek nagyon,<br>
Ha majdan eljön bensőbb rokona<br>
Erőnek, földnek, víznek, tisztaságnak,<br>
Elporló emlékünk fölött ne hallja<br>
Bús szózatát az igaz kritikának:<br>
Elfordult arccal vették be a földek,<br>
És némán vették vissza a vizek,<br>
Kik az erőt: A földet izmaikban,<br>
S szivükben a háborgó vizeket<br>
Egy gyönge korban gyáván megtagadták.

<p><small>1926 nyara</small>
</div>
</article>

<article id=jut-az-ember>
<div class=vers>

<h2>Jut az ember</h2>

<p>Jut az ember két virághoz<br>
egyik jön a kalapjához<br>
a másikat odaadja<br>
mindakettőt elhervasztja

<p>nekibúsul hídon ballag<br>
fölszól a víz – le nem csallak –<br>
s ő valamijét beejti<br>
aztán azt is elfelejti

<p>nevet s vacog – esteledik<br>
vizen a hab sebesedik<br>
karjára dűl el is alszik<br>
de csak jobban sötétedik.

<p><small>1926 nyara</small>
</div>
</article>

<article id=engem-temetnek>
<div class=vers>

<h2>Engem temetnek</h2>

<p>A pap mosolyog és derűsen<br>
gondtalan üdvű istent dícsér.<br>
Darazsak dongnak s poros úton<br>
végig zümmögő gyásznép kísér.

<p>Egy barna és ijedt leányka<br>
ablakhoz nyomja orrocskáját<br>
és papája a pipaszárral<br>
megveregeti farocskáját.

<p>S harmatos füvek gyenge ízzel.<br>
A fákon hajnali pirosság.<br>
Lombok zizegnek, szöcske ugrik,<br>
a pókok hálójuk foltozzák.

<p>Emlékem egyre merevebb lesz.<br>
Valaki rábök homlokára,<br>
síromig setteng s jó kutyámat<br>
nem uszíthatom többé rája.

<p><small>1926. aug./1928</small>
</div>
</article>

<article id=csengo>
<div class=vers>

<h2>Csengő</h2>

<p>A csengetyűcsinálást<br>
Felfedezni csak az tudta,<br>
Aki kedvese kék szemét<br>
Elfeledni sohasem tudta.

<p>A fákon megszólalnak a csengők:<br>
Valaki megérkezett.<br>
A hajnalnak is sok csengője van,<br>
A hajnal<br>
Fiatalasszonyok szívéből keletkezett.

<p>Egy bosszús leány<br>
A bokrok közé dobta csengőjét<br>
S most halványan figyel az elvesztett csengő szavára.<br>
S egy gazdag úr<br>
Csengőt akasztott szolgája nyakába.

<p>S a csengőszó<br>
Néha átszáll a szolga álmán.<br>
Ha nem volna csengő akkor én magam<br>
Kitalálnám.

<p><small>1926 nyara</small>
</div>
</article>

<article id=felesegem>
<div class=vers>

<h2>Feleségem</h2>

<h3>1</h3>

<p>Engem küldtek mindig boltba gyermekkoromban<br>
Az ostobák engem nevettek mindig jobban<br>
Én a feleségem megtaláltam.<br>
Az én feleségem szeme hűs akár a gyógyszertárak<br>
És mint a harmatos dombok melyeket hegyes galambok körüljárnak<br>
Az én feleségem patak mélyén neveli csókjait olyan tiszták.<br>
Van-e valami fölmutatandó frissebb a most vágott almagerezdnél?<br>
Van-e valami erősebb a tűzvészben fennhangon éneklő sziveknél?<br>
Vasasok én mindig pártoltalak benneteket<br>
Állítsatok magos szerkezetet<br>
Az én feleségem alá.<br>
Én a feleségem megtaláltam<br>
És most az uccára kimegyek<br>
Lássák meg az én arcomat a komor kapuk<br>
És nyiladozzanak és örüljenek.

<h3>2</h3>

<p>Ki az akinek szomjúságára az ivóvíz zavara leülepszik?<br>
Ki az aki komiszok közt igazat tesz a szépségével?<br>
Az én feleségem nógat engem:<br>
Nosza keress kenyeret hamar a te két karod erejével.<br>
Az én feleségem nevet engem:<br>
Nosza fuss kalapod után míg a szoknyám legszebben lobog …<br>
Az én feleségem igazán nagyon szép<br>
Összecsókol munka után ha megmosdatott.<br>
Gyere kedves<br>
Erre jönnek barátaim – a mi esténk összehozóan holdas –<br>
Kinyitom én az ablakot a szebbiket hogy te eléjük kihajolhass.

<p><small>1926 nyara</small>
</div>
</article>

<article id=az-oroszlan-idezese>
<div class=vers>

<h2>Az oroszlán idézése</h2>

<p>Volt fogam közt már szivar,<br>
csuklómban megállt a kés,<br>
mosdatott habos vihar,<br>
alvó számba szállt a légy,<br>
néni szunnyadt ágyamon,<br>
szépet álmodott szegény.<br>
Tiszteltek, ha vért köhögtem,<br>
mégse köptem hóba én.<br>
Voltam vonító kaján:<br>
halljunk hát nevetni holtat,<br>
vagy a holt is él talán?<br>
Erre ittam jó borocskát,<br>
rágtam főtt malaclapockát,<br>
kezet fogtam balkezemmel,<br>
megpöngettem szemfogam,<br>
isteneim mind eladtam,<br>
ez a ruha másé rajtam,<br>
kereshet pipogya ember,<br>
az én megnyurgult szivemmel,<br>
tükröm mögött szerelemmel,<br>
oroszlánra várok én – –

<p>Első ízben cipőm fényét<br>
kényesítse bús sörénye,<br>
másodízben cirógasson,<br>
körme torkomat kitépje,<br>
behunyt szemmel végignyaljon<br>
harmadízben az ágyamon,<br>
pártalanul és üvöltve<br>
őrizze a ravatalom.

<p><small>1926 nyara</small>
</div>
</article>

<article id=ket-vers-kertrol>
<div class=vers>

<h2>Két vers, kertről</h2>

<h3>1</h3>

<p>Új borzongást gondolt ki a kert<br>
hozzámvalót és énekeltetőt<br>
tudott engem és öltöződve várt<br>
és én szívét még nem láttam előbb

<p>legszebb fáit dombra küldte fel<br>
hogy zúgjanak ha kél a homlokon<br>
s vízig hajolva mosták gyökerük<br>
kik elémjöttek völgyi útamon

<p>völgyi úton érek égbe én<br>
de ezt a dombot én nem engedem<br>
elpusztíthat már választott veszély<br>
itt pusztul el a kert a szívemen.

<h3>2</h3>

<p>Szeretem és szeretnek nagyon<br>
szőke ajándék hibás uzsora<br>
csengő habok s a tompa por de már<br>
por nem szállhat a szívemig soha

<p>tükröm mögé faháncsot teszek<br>
kirakom fűvel: itt járt valaki<br>
hajába szalmaszálat fútt a szél<br>
és itt egy ág vigyázva húzta ki

<p>most meg elmegyek a fák közé<br>
az erősök pálcáját letöröm<br>
három virágot ütök el vele<br>
hogy illatozzanak az övömön.

<p><small>1926. aug.</small>
</div>
</article>

<article id=anyam-a-mosasban-gyaszkoszoru>
<div class=vers>

<h2>Anyám a mosásban gyászkoszorú</h2>

<p>Anyám meghalt most nem tudom mit tegyek véle<br>
a bögrét két kezébe fogta<br>
egy vasárnap úgy estefelé csöndesen elmosolyodott<br>
akitől virágot kapott nem volt anyakönyvi lapja még a házmester<br>
<span class=s>sem látta</span><br>
ha Kínában él őt küldik el a sárkányokhoz<br>
de ő föláll<br>
a sárkány messzire lakik tőlem kis rizsemért most hazafutok<br>
gyászkoszorúm is megfonom helyettetek

<p>megfoltozná kabátomat megnézné milyen szép vagyok meztelenül<br>
még soha senkise látott meztelenül<br>
a mosásban kicsit meggörnyedt<br>
én nem tudtam hogy fiatalasszony<br>
álmában tiszta kötényt hordott a postás olyankor köszönt néki.

</div>
</article>

<article id=kultura>
<div class=vers>

<h2>Kultúra</h2>

<p>A virág elfáradt már szagosodni.<br>
Unta,<br>
hogy mifenének tettük asztalunkra.<br>
S igyekezett árnyékot vetni,<br>
nagyobbat, mint a kertben<br>
s elfáradt, mikor nem néztünk oda.

<p>De észrevettem.

<p><small>1926 ősze [?]</small>
</div>
</article>
</div>




<script src=../js/vendor/jquery-1.11.2.min.js></script>
<script src=../js/jquery.subsearch.js></script>