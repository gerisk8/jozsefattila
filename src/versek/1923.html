<!doctype html>

<html lang=hu>

<meta charset=utf-8>
<title>1923 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5shiv-printshiv.js></script><![endif]-->

<header>
<img src=cover.jpg alt>
<div class=header-bg></div>

<h1 id=targymutato><a href=index.html title="Vissza a főoldalra">József Attila <span>összes verse és írása</span></a></h1>

<ul class="form search">
<li>
<form id=search role=search>
<label for=verskeres>Keresés cím szerint:</label>
<input id=verskeres placeholder="Versek, tanulmányok, cikkek keresése …" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1923.html#targymutato title="Vissza az oldal tetejére">↑</a>
</ul>
</nav>

</header>
<div role=main>

<h1 class=ev id=1923>1923</h1>

<article id=szerelmes-vers>
<div class=vers>
<h2>Szerelmes vers</h2>

<p>Hegyes fogakkal mard az ajkam,<br>
Nagy, nyíló rózsát csókolj rajtam,<br>
Szörnyű gyönyört a nagy vágyaknak,<br>
Harapj, harapj, vagy én haraplak.

<p>Ha nem gyötörsz, én meggyötörlek,<br>
Csak szép játék vagy, összetörlek,<br>
Fényét veszem nagy, szép szemednek.<br>
– Ó nem tudom. Nagyon szeretlek.

<p>Úgy kéne sírni s zúg a vérem,<br>
Hiába minden álszemérem,<br>
Hiába minden. Ölbe kaplak:<br>
Harapj, harapj, vagy én haraplak!

<p><small>1923. jan. 1.</small>
</div>
</article>

<article id=onarckep>
<div class=vers>
<h2>Önarckép</h2>

<p class=ajanlas3><small>1923. jan.</small>

<p>Dacos, vad erdő sűrű nagy hajam.<br>
Már meggyötörte asszonyujj viharja,<br>
Forró száj baglya néha megzavarja.<br>
Alatta zúg a gondolatfolyam.

<p>Milyen mély medrü, nem tudom, de mély.<br>
Hitek szirtjét bús iszapjába mossa,<br>
Nagy homlokom a Vaskapu-szorossa,<br>
Hol rég utat vágott a szenvedély.

<p>Zord partján – csókhid szépen szökne itt,<br>
Melyen portyázni víg asszony-tatár megy –<br>
Örök-zsibongó, vijjogó madárhegy:<br>
Sötét gond rakja barna fészkeit.

<p>Szivemben vágyhegylánc, jaj-kráteres;<br>
Még forró, fülledt nyár vonaglik völgyén<br>
S dermedt, havas csucsán „Ember”-t üvöltvén<br>
Egy őrült lélek máglyákat keres!

<p><small>1923. jan. 5.</small>
</div>
</article>

<article id=egy-asszony-s-egy-leany>
<div class=vers>
<h2>Egy asszony s egy leány</h2>

<p>Ó messzi, messzi két szép Asszonyok!<br>
Egy asszony s egy leány szivembe verten.<br>
Mig értük tornáz ifju, büszke lelkem,<br>
Vágyam közöttük gyáván kóborog.

<p>És jaj a Végzet átkozott-konok,<br>
Duhaj mámort csihol sötét szememben<br>
S dús, ölelő-nagy ágyu véreremben<br>
Értük lihegnek megváltó borok.

<p>A lány: Ős, termő, naphajú mező,<br>
Az Élet vár szent méhében magokra<br>
S úgy szól szava, mint hallgatag habokra<br>
Ha lágyan símul esti evező.

<p>Az asszony: Város, bűnös elveszés,<br>
Rejtelmes és meleg homály, hol bongva<br>
Búg esteórát vágyak titka, tornya<br>
S forró polippá ájul át a kéz.

<p>Két tulsó part. Közöttük égte annyit<br>
S csókolja most is nagy szivem a Bor.<br>
Mint szép, tünő nap bánata mikor<br>
Fáradt folyón sötéten átaranylik.

<p><small>1923. jan. eleje</small>
</div>
</article>

<article id=igaz-oszinte-bucsu>
<div class=vers>
<h2>Igaz, őszinte búcsú</h2>

<p>Bús fejetekbe űzve jöttem.<br>
Menykövek cívódtak fölöttem.

<p>Láttam két nagy szemet, bogárzót;<br>
A szép leánynak szóltam pár szót.

<p>Tán szóltam néki. Meg sem bántam.<br>
Én soha semmit meg nem bántam.

<p>Nincs tartozásom: Mind adó volt,<br>
Mellyel a világ szűken hódolt.

<p>Abból se maradt semmi másnap.<br>
S panasz se kell, azt adja másnak!

<p>Hogy panaszkodtam néha mégis?<br>
Hát szennyes néha még az ég is!

<p>Átéltem már tizennyolc évet<br>
S láttam, mit ér az emberélet.

<p>Nem tarthat mások akaratja,<br>
Én elmegyek, ha kedvem tartja.

<p>Szeretsz? Ne menjek?… Vérre lestél,<br>
Ó, kínban gyönyörködő testvér!

<p><small>1923. jan. 8./1924. dec.</small>
</div>
</article>

<article id=tovabb-en-nem-birom>
<div class=vers>
<h2>Tovább én nem birom</h2>

<p>Istenem, adj két megvakult szemet,<br>
Imás ajkat, ki térden emleget,<br>
Lelket, ki tudja, tenni bírsz csodát<br>
S agyat, ki nálam sokkal ostobább.

<p>Ó, rettentő Isten, nagy vagy, ha vagy,<br>
Gyötrött testemmel bár pokolnak adj,<br>
De másikat küldj – méltó-nagy kinom,<br>
De, ó Uram, tovább én nem birom.

<p>Küldj másikat, kinek meleg szavát<br>
Bölcsőn susogják boldog, szép anyák,<br>
Kiért a föld fáklyás örömre gyúl<br>
S kinél hitványabb még a pénzes úr.

<p>Ki nem gyűlölné pénzéhségüket,<br>
Ki nem bánná, hogy minden szív süket,<br>
Kit meg nem indit asszony és nyomor.<br>
S mosolygó arca ne legyen komor.

<p>Ó, válts föl, Isten, végre engemet<br>
S a pénz miatt ájult nagy lelkemet,<br>
Szédült időd forró lehelletét,<br>
Hideg halálsohajtás fujja szét!

<p><small>1923. jan. 9.</small>
</div>
</article>

<article id=ad-sidera>
<div class=vers>
<h2>Ad sidera …</h2>

<p>Anyám, ki már a messzi végtelen vagy<br>
S nem gyötrődöl, hogy nincs kenyér megint,<br>
Nem sáppadsz el, ha szűkös este int,<br>
Hogy kis rikkancs fiad vérébe jajgat.

<p>Anyám, ki már a néma végtelen vagy<br>
S borús szemed fiadra nem tekint,<br>
Ó meg ne lásd az ólom-öklü Kínt –<br>
Miatta zúg e tört, betegre vert agy.

<p>Anyám, falatkenyért sem ér az élet!<br>
De nagy hitem van s szép jövőnek élek:<br>
Ne orditson pénzért gyerektorok<br>

<p>S tudjon zokogni anyja temetésén.<br>
S ne rúgjon még az Ember szenvedésén<br>
A Pénz.

<p><small>1923. jan. 19.</small>
</div>
</article>

<article id=a-batrak>
<div class=vers>
<h2>A bátrak</h2>

<p>Ki gyáván várja a halált,<br>
Magába zárja azt a föld,<br>
Midőn a száj lilára vált<br>
S két szeme rémületre tört.

<p>Annak nem nyitja a titok<br>
Bordó, nehéz, nagy függönyét,<br>
Csak aki bátran állitott<br>
Elébe s büszkén tépi szét.

<p>Ó nagy, ki bátran odaállt,<br>
Hol búg a néma sejtelem<br>
S szolgáját hívja, a halált,<br>
Alázattal ki megjelen.

<p>Minden liliom illata<br>
Hűlő, meleg szivén libeg.<br>
Ó szent, ki bátran, át, oda,<br>
Ifjú lélekkel halni megy!

<p><small>1923. jan. 23./1924. dec.</small>
</div>
</article>

<article id=petofi-tuze>
<div class=vers>
<h2>Petőfi tüze</h2>

<p>Falvát megőrült népe lerombolá,<br>
Házunk az nincs, fél fal, ha mi megmaradt,<br>
<span class=s3>Gonosz Tél van s e kis családnak</span><br>
<span class=s>Tűze, Petőfi – az Eszme: hol van?</span>
<hr>
<p>Petőfi Sándor, Tégedet <i>ünnepel</i><br>
A jajgató nép s a süket Elnyomás,<br>
<span class=s3>De nagy lelked <i>tüzét</i>, az Eszmét,</span><br>
<span class=s>Cifra, hideg lobogás takarja.</span>

<p>Ó, ünnepelvén, mélyre temetnek el!<br>
Petőfi Sándor, ámde azért nyugodj:<br>
<span class=s3>Az Eszme ég az elnyomottak</span><br>
<span class=s>Büszke szivében örök dalodra.</span>

<p>És égni fog, mert nagy hitem ójja meg:<br>
Világszabadság! – így köszönök, Vezér,<br>
<span class=s3>S örömtelen tizennyolc évem</span><br>
<span class=s>Szent lobogója elődbe hajlik.</span>

<p><small>1923. jan. 23.</small>
</div>
</article>

<article id=eggyeolelodes-vagya>
<div class=vers>
<h2>Eggyéölelődés vágya</h2>

<p>Hiába gyúl ki nagy szemedbe máglya,<br>
Csókos kin ajkamat hiába rágja<br>
S ölelni vágyás: többet akarok.

<p>Husodba forróság lohol lihegve,<br>
Ruhád letépve szállna mély egekbe<br>
S aztán? mi van még? – Többet akarok!

<p>Mint csecsemő, kit gonosz, céda anyja<br>
Kemencére vetett, mely összemarja,<br>
Vágyban vonagló szép szivem olyan.

<p>Ó úgy szeretnék eggyé lenni véled!<br>
Hogy folyna eggyé vérem és a véred,<br>
Mint szélvész ültén két fáradt folyam.

<p>Egy lelkünk lenne, mely nyugodtan lengne<br>
És semmisülne át a végtelenbe<br>
S betelt egy-test, mely többé nem akar.

<p>Két bús álomvirág, mely egynek nyilhat.<br>
Mint eggyé lesz a szellő és az illat,<br>
Ha már sunyít a romboló Vihar.

<p><small>1923. jan. vége</small>
</div>
</article>

<article id=tavoli-enek>
<div class=vers>
<h2>Távoli ének</h2>

<p>Ajkam hiába is haraptad,<br>
Lehámlik róla már a bőr.<br>
S emlékemen se csókol ajkad,<br>
Csak úgy piroslik messziről.

<p>Csak úgy piroslik messziről, mint<br>
Lámpás sötét mezőbe lenn,<br>
Hol már nincsen nap és idő sincs,<br>
Fölötte néma végtelen.

<p>S a lámpás zárt üvegje koppan,<br>
Rászáll nehány szép éjbogár,<br>
Rászáll, futos, lehull halottan:<br>
A lángra mind halott-sovár.

<p>S a lámpás ég piros szinében,<br>
Fölötte hűvös szél suhan,<br>
A Távol száll a véren, éren<br>
És szívem megremeg busan.

<p>Ajkad nekem csak úgy piroslik,<br>
Mint messzi vágy fájó sziven.<br>
Tört színe nem vakít, nem oszlik,<br>
Csak ring a bánat mélyiben.

<p><small>1923. jan. vége</small>
</div>
</article>

<article id=ejjel>
<div class=vers>
<h2>Éjjel</h2>

<p>Halkan hörög végsőt a lámpa<br>
S a nagy halál apáca-lánya,<br>
Sötét királylány jő szobámba.

<p>Hideg szemét szemembe oltja,<br>
Csöndet simít bús homlokomra,<br>
Nem érzi, gödre mily goromba.

<p>Nem kérdi, szürke-é a vágyam,<br>
Nem nézi, mily kopott az ágyam,<br>
Csak átölel a csöndbe lágyan.

<p>Pompát csókol szűz gondolatra<br>
És megcsókolja, bármi gyatra.<br>
Rokkant gyereklelkem ringatja.

<p>Sötét haja szobámra bomlik<br>
S miken komorság, köd borong itt,<br>
Most megszépülnek ócska holmik.

<p>És én kibontanám a vérem,<br>
Ha hívna atyjához fehéren:<br>
Várlak, fiacskám, régen, régen.

<p>Hiába várom, hangja nincsen,<br>
Mely ama palotába intsen,<br>
Hol rég csüggök titok-kilincsen.

<p>Egy eszelős öreg motyog csak,<br>
Az esső s mindenütt kopogtat:<br>
Halottak vagytok, csúf halottak.

<p><small>1923. febr. 10.</small>
</div>
</article>

<article id=magyarok-1-2>
<div class=vers>
<h2>Magyarok</h2>

<h3>1</h3>

<p>Minek magunkat lassan ölni?<br>
Nem jobb egyszerre megdögölni?<br>
Mint rokkant lábbal tántorogva,<br>
Vizes, vak szemmel csillagokba,<br>
Rossz, messzi csillagokba nézni<br>
S régi dicsőséget idézni,<br>
Idézni mind, mi ősi, ódon,<br>
Hogy hátha mégiscsak megszánna<br>
Az Úristen valami módon.

<p>Minek magunkat lassan ölni?<br>
Gonoszság helyett búza nől ki<br>
Az égről földbe hullt szivünkön;<br>
De igaz, nótás, füttyös másnak.<br>
Magyar, köszönj az elmulásnak,<br>
Nincs mit kereskedj már e tájon,<br>
Akad legény, ki ideálljon<br>
S ásóját vígan földbeszúrja!

<p>Mit nyöszörögsz? nem akarsz halni?<br>
Hisz életünk úgyiscsak talmi<br>
S nem is nagyon kell már akarni,<br>
Akaródik ez nélküled,<br>
Agyadban bár égő hodályba zárt<br>
Riadt baromként bőg a rémület.

<p><small>1923. febr. 15.</small>

<h3>2</h3>

<p>Bezárva okos őrültek közé,<br>
Szenvedünk, mint az eldugott kenyér.<br>
Rab szíveink örök szerelmese,<br>
A nagy világ minket hiába hív!<br>
Ó nagy világ, csak érted éltünk eddig,<br>
Száguldó, forró ménesek után<br>
A barna földek múló dobaját<br>
Szívünk teérted dobogta tovább<br>
És mozdonyaink szálló dübörgése<br>
Feléd lengeti most is lelkeinket!<br>
S a nyomorultak, ők, akik miatt<br>
Temetőnek is kicsi lett világunk,<br>
Még ők biztatnak, hogy a pusztulást<br>
Hős bátorsággal s daccal kell kibirnunk!<br>
Hát lesz-e magyar, ha mi nem leszünk?

<p>Ó be kicsi az ő piszkos vágyuk!<br>
Alig látszik, hogy fájdalmunkra csöppent.

<p>Sikoltani!<br>
Ha levegőtlen vihar a jajunk,<br>
Akkor is csak<br>
Sikoltani!<br>
Hogy minden búzatábla kiperegjen.

<p>Ó jaj, mi igazán tiszták vagyunk,<br>
Nekünk nyisson ajtót a reménység!

<p><small>1924 vége</small>
</div>
</article>

<article id=ady-endre-helyett-mondom>
<div class=vers>
<h2>Ady Endre helyett mondom</h2>

<p>A sírás nekem nem kenyerem.<br>
Az Úr megverte kushadt fajtám –<br>
Most nekilátok s én verem.

<p>Talán az Ima sáppad ajkán,<br>
Ha az Üvöltés ott terem.

<p>S ha föl nem üvölt hulla-fajtám,<br>
Addig verem, mig szétverem.

<p><small>1923. febr. 17.</small>
</div>
</article>

<article id=asszonyvaras-asszonyszobor-mellett>
<div class=vers>
<h2>Asszonyvárás asszonyszobor mellett</h2>

<p>Asszonyra várok, aki vággyal telve<br>
Most szép, forró kezével<br>
Hajamba túrna s nagyon megölelne.

<p>Asszony. S villogna bőre a homályba,<br>
Mint ez a szoborasszony,<br>
Kire félénken hull a holdvilága.

<p>Asszony, kinek oly megadó az ajka,<br>
Mint ez a szoborasszony,<br>
Ki szép kőtestét félénk holdnak adja.

<p>Nem is tudom: ki. Szent és messzi asszony.<br>
Egy áldott száj, ki számra<br>
Mohó polipként s forrón rátapadjon.

<p>Súlyos parfőmje fojtogatva szállna<br>
És megremegne szívem,<br>
Mint szellőtől meging dús, déli pálma.

<p>S ha megkérném, a szobor mellé állna –<br>
Ó, forró, szép szobor, kin<br>
A holdvilág is tüzes csókká válna!

<p>Szobor, egy élő asszony állna melléd!…<br>
Szobor, hideg s én mégis<br>
Megcsókolom most fényes, büszke mellét.

<p><small>1923. febr. 19.</small>
</div>
</article>

<article id=sacrilegium>
<div class=vers>
<h2>Sacrilegium</h2>

<p>Mint vad, részeg legény, kit mámorában<br>
templomba visznek ördöngös borok<br>
s kurjongatván a Szűzhöz ott galádan,<br>
felé ölelni vágyva kujtorog,

<p>hogy megremeg a Gyermek is karjában,<br>
midőn a szeme véresen forog –<br>
hogy távol vagy, ilyennek látom vágyam,<br>
így motyog feléd és így tántorog.

<p>Madonna-lélek, ó, azért ne vess meg,<br>
hisz engemet, halálra, már keresnek<br>
a bánatok, mint bősz tömeg, ha lát

<p>szentségtörést, vad bosszuért kiált.<br>
Tudom, hogy engem durván megköveznek.<br>
Csak te megadd a Szűz bocsánatát.

<p><small>1923. febr. 23/1934</small>
</div>
</article>

<article id=ember-is-magyar-is-magam-is>
<div class=vers>
<h2>Ember is; magyar is; magam is</h2>

<p>Nagy szívemből a keserűség torka<br>
Haló tüdőbetegként fölhörög:<br>
No, valaki itt szép rakásra hordta<br>
A szenvedést – s ez élet? és örök?

<p>Igen, csak menni s üreges sebünket<br>
Kitátva hagyni, lepje csak a por<br>
S Istent keresni: Nagy Bírót, ki büntet<br>
S bús keresőt ki anyaként apol

<p>S az égre fölhörögni, nem találván,<br>
És szitkozódni – hátha észre vesz<br>
S tovább loholni elrugottan, árván,<br>
Mert Ismeretlenünknek tetszik ez!

<p>Bajnok-futók roppant, őrült arénán,<br>
Hol mindenképp csak vesztes lehetünk<br>
S Cézárunkhoz még esdekelni bénán,<br>
Mert intésétől függ az életünk!

<p>Éhessen bőgni és amit ha bántott,<br>
Nem bántott így a Mammon  ökle sem:<br>
Rossz mellünk verve sírni miatyánkot,<br>
Amíg mosolyg az Úr csak csendesen.

<p>Ó szörnyű Úr, kit ember sohse látott,<br>
Nem görnyedek már több litániát,<br>
Robbanjon össze százezer világod,<br>
Nem lesz itt úgyse boldogabb világ!

<p><small>1923. febr. 23.</small>
</div>
</article>

<article id=huseg>
<div class=vers>
<h2>Hűség</h2>

<p>Mint holt leánynak őrült szeretője,<br>
Ki este, hogyha gyúlnak csillagok<br>
És fényük búsan, szomorún lobog,<br>
Mint gyertyák, melyek, hol a szemfedője

<p>A holt leánynak sápadtan fehérlik,<br>
Búskomoran, hallgatva állanak;<br>
Mint jegenyék, ha már leszáll a Nap,<br>
Sötét csucsukra hintve égi fényit,

<p>Haldoklóként, ki utolsót lehel még,<br>
Melyben szép lelke rejtve szétoson –<br>
Ki este surran álmos utsoron,<br>
Hóna alatt biborló, hímes kelmék

<p>S belopózván félénk, nyikorgó ajtón,<br>
Halkan könyez csöndes, fehér szobán;<br>
Holtan hallgat csöndes, fehér leány<br>
S künn ifju vágyak sírnak fel sohajtón.

<p>Búját a borzalom, miként nagy, éji<br>
Bagoly a szárcsát, úgy rebbenti meg.<br>
De megcsókolja forrón hóhideg<br>
Ajkát a holtnak, aztán elmetéli

<p>Nyakát, fehér nyakát s vörös selyembe<br>
Burkolva szép fejét, szökik haza<br>
S habár a hús a csontokon laza<br>
S már foszladoz, csak őrzi, őrzi egyre.

<p>Úgy őrzi lelkem is te képedet,<br>
A távoltól megóva, itt, szivemben.<br>
De az nem oszlik: Bánatműteremben,<br>
Ahol a szobrász sírva ténfereg,

<p>Tört szobrokat szórván az éjbe szét –<br>
Ott hallgat emléked halotti maszkja<br>
S előtte, ami szóra nem fakasztja,<br>
A szerelem pirosló mécse ég.

<p><small>1923. febr. 28.</small>
</div>
</article>

<article id=lanyszepseg-dicserete-1-2>
<div class=vers>
<h2>Lányszépség dícsérete</h2>

<p class=ajanlas3><small>Espersit Cacának</small>

<h3>1</h3>

<p>Valaki másnak kéne mostan jönni,<br>
Ki nálam mégis szebben tud köszönni,<br>
Ki nem dadog, látván szépségedet:<br>
Bátor, bolondos, lelkes nagy-gyerek.

<p>Ki így köszönne: „Szépség, bárhová lépsz,<br>
Neked lobog fel mindenütt a lángész<br>
S mint ó remekművet, mely isteni,<br>
Úgy megcsudál az alkotó zseni.

<p>Ki trónusán a Nemlátottat várja,<br>
Hódol neked művészek büszke álma,<br>
Pedig halkan szólsz s mégis általa<br>
Ledől a közöny Jerichó-fala!…”

<p>Igen, tán így, de szebben, lelkesebben,<br>
Mint tűzimádónak vak rengetegben<br>
Áldó hozsánna zengne ajkirúl,<br>
Ha körülötte az erdő kigyúl.

<p>S én nem birom, bocsáss meg szép Valóság!<br>
Csak lelkem tép még egy utolsó rózsát<br>
S mint bánatkertész kis örömvizét,<br>
Szirmát elődbe halkan hinti szét.

<h3>2</h3>

<p>Mint vércsevágy a röpke vadgalambot,<br>
Úgy űzöm a félénk szépséget én.<br>
Mert búfelhős lelkem sötét egén<br>
Valaki szeme fényeket zuhantott

<p>S hallgatva várja most a méltó hangot,<br>
Tudom, ki áldva csügg dicséretén.<br>
S én szétmarcangolom, ha meglelém,<br>
Mint vércsevágy a röpke vadgalambot.

<p>S mely szárnyát fáradtan vonszolja, földön,<br>
Mint ázott és beteg madár vergődöm,<br>
Nem tudván méltón szólni szépségednek.

<p>S várom remegve, mosolyogjon kedved,<br>
Mert jó, ha vergődésemen mulat:<br>
Csak vergődés a méltó hódolat.

<p><small>1923. márc. 1.</small>
</div>
</article>

<article id=templom-hulla-rozsa>
<div class=vers>
<h2>Templom; hulla; rózsa</h2>

<p>Komoly, komor, magányos, bús templomkert vagyok,<br>
Hol asszonykéz hiányán magasra nőtt a dudva,<br>
A fojtó keserűség, de szűzi illatot<br>
Ont közte sok dus szépség, virág, elrejtve, dugva.<br>
Komoly, komor, magányos, bús templomkert vagyok.

<p>Egy rongyos, béna koldus hever a kerti zugba,<br>
Életvágyam hullája, kit a könyörtelen<br>
Pogány népség hagyott, hogy pusztuljon éhen hullva.<br>
Most véres-rőt avart szór vad-lombos szerelem:<br>
Egy rongyos, béna koldus hever a kerti zugba.

<p>Templom szivem, de senki nem törődik velem,<br>
Aranybálványt tömjénez, Igazságként, eretnek,<br>
Fáradt harangozója pedig a kötelen<br>
Feszűl, riadt agyam, ha Szabadságot temetnek.<br>
Templom szivem, de senki nem törődik velem.

<p>Csak néhány régi hívem, ki kalapot emel meg,<br>
Ha fehér papja, lelkem, igét mormol maga<br>
S köré poklos, rongyos, de szűz vágyak seregelnek<br>
S álom-imájuk lebben s harsan zsoltár szava.<br>
Csak néhány régi hívem, ki kalapot emel meg.

<p>A zsoltár, hullaszag s a virágok illata<br>
Az Igazság felé száll (Nem holdaz ragyogósdit:<br>
Komor szentélyt hiában az Úr nem állata)<br>
A végtelenbe száll és nagy egybe csókolódik<br>
A zsoltár, hullaszag s a virágok illata.

<p><small>1923. márc. 10.</small>
</div>
</article>

<article id=versem-komor>
<div class=vers>
<h2>(Versem komor … )</h2>

<p>Versem komor, félelmes bajtárs,<br>
A jaj-mezőn, ha nagy a zajgás<br>
Lábai vígadozva jönnek,<br>
Mint Noé végén vízözönnek.

<p><span class=s>Súlyátul görnyed gyáva szív:</span><br>
<span class=s>Sarkát keményen odanyomja,</span><br>
<span class=s>Kegyelmet pallósára hív</span><br>
<span class=s>S botor fülekhez nincs pardonja.</span>

<p>Ilyen legénnyel bizakodván<br>
Győztesen állok minden tornán,<br>
A senkiket hadakba lássam:<br>
Megvédjük egymást én s bajtársam.

<p><span class=s>Bátor. De félek egytül én:</span><br>
<span class=s>Ha szálló pihe napsugárban,</span><br>
<span class=s>Csak, versem nagy szemed tüzén.</span><br>
Meg kell tagadni bús bajtársam.

<p><small>1923. márc. 11.</small>
</div>
</article>

<article id=tavaszi-labdajatek>
<div class=vers>
<h2>Tavaszi labdajáték</h2>

<p>Piros labdámat föl-fölhajigálom,<br>
Most néked játszom, néked egyedül.<br>
Által a halk, mosolyos violákon,<br>
Szépséged kastélyablakán belül,<br>
Ó nézd a labdát, álom-égbe szállón<br>
Nem napsugáron, szemeden hevül<br>
Szép fénye, mint eső után a márvány<br>
Szüz tórul visszacsillan a szivárvány.

<p>Ó nézd a labdát, hogy suhan zuhanva,<br>
Mily fürgén szökken mindig újra fel!<br>
Hajolj ki, hogy mosolyvirágid hamva<br>
Libbenjen véle égi útra el,<br>
Nevess, nevess, hogy száll s hull víg iramba,<br>
Mig suhanása halkan énekel,<br>
Nevess s ne tudd, hogy majd szétszaggatom már<br>
Gyötört szivem virágos ablakodnál.

<p>Nem kérem, hogy virágid főmre fonjad,<br>
Csak mosolyogj ó, csak tovább ne menj,<br>
Mert nagy, bús kedvem szürke verssé fonnyad:<br>
Angyal nekűl mit érhet még a menny?!<br>
Mert istene leszel bár bánatomnak,<br>
Borba vetem sebekre mart szivem:<br>
Ragadja vad folyója tépett labdám,<br>
Mig sírok, játékot s szemet siratván.

<p><small>1923. márc. 12.</small>
</div>
</article>

<article id=utrahivas>
<div class=vers>
<h2>Útrahívás</h2>

<p>Képedet halk ritmusok ősi habján<br>
hadd viszem csak, szép, kicsi lány, magammal.<br>
Ismeretlen, messzi vizek hulláma,<br>
<span class=s>halld, idemormol.</span>

<p>Libbenő, lágy árnyad az ár locsolja –<br>
csolnakom ring, szállna az útra máris!<br>
Ó, hiszen vár engem a messzi szépség<br>
<span class=s>szűz kikötője!</span>

<p>Jöjj velem hát, – szebb legyen égi partja<br>
s büszke várát nagy szemed enyhe fényén<br>
símogatván, tégye barátosabbá<br>
<span class=s>ifjui kellem!</span>

<p>Jöjj, utunkon majd gyönyörű szivárvány<br>
színü álmom fárosza gyúl, ha este<br>
fölsuhanván vágyim, utánad úsznak<br>
<span class=s>s csillog ezüstjük!</span>

<p>Jöjj velem, mert nélküled is megyek már!<br>
Eh, mit is vársz – jössz-e, vagy elragadlak –<br>
akarásom nem töröm össze lányos<br>
<span class=s>ostobaságon!</span>

<p><small>1923. márc. 13./1934</small>
</div>
</article>

<article id=kalozkapitany-induloja>
<div class=vers>
<h2>Kalózkapitány indulója</h2>

<p>A keserűség száll bús éji órán<br>
Magányos, forró szívre úgy, amint<br>
Vezérgályám vérszínű lobogóján<br>
Sötét, nagy varjú súlyos szárnya ing.

<p>Rózsát fogok: mert elszárad kezembe,<br>
Asszonyt viszek: csókomtul összeég.<br>
Varjas lobogóm soha nem veszem be,<br>
Kinek nem tetszik, jöjjön, tépje szét!

<p>Hahó, vulkánmód zúg a tintatenger,<br>
Hahó, szent itt ki evoét kiált!<br>
Hahó, a hullám fergetegesen ver,<br>
De nem bántja a tengerek fiát.

<p>Örömkalmáros, rossz polgári bárkán<br>
Nyafogjanak csak utált untalant:<br>
Árbócaim dühödt bórák cibáltán<br>
Ujjongok, mint a tenger itt alant.

<p>Részeg s komor legényim el se hullnak,<br>
Örökkön élek, mint a Biblia.<br>
Nyugalmas, nagy kikötőjén a Multnak<br>
Nem állnának meg: mind lelkem fia.

<p>De míg a poklozó csatán vesződöm,<br>
Nehánya jajdul, sírva rajtam is.<br>
Bocsánatot kegyel feléje gőgöm:<br>
Szerencsétlen, de könnye nem hamis.

<p>S ha sír az asszony, akit elragadtam,<br>
Miként ó isten földi kedvesét,<br>
Mint vihar búg gyöngyös csigába halkan,<br>
Susogok néki szép tündérmesét.

<p>S hahó! prédák után rohanni aztán!<br>
Szép síp a vész, ha süllyed az öröm.<br>
Meddig? – szűkölhet száz vizi kuvasz – tán<br>
Rudam ha unva magam eltöröm.

<p><small>1923. márc. 15.</small>
</div>
</article>

<article id=ezerfarosznyi-vegzet>
<div class=vers>
<h2>Ezerfárosznyi végzet</h2>

<p>Mintha szerelmes béka<br>
Dús, fülledt nyári réten<br>
Lassan, pihegve mászna<br>
Szép, szűzi tó fele,

<p>Mohón reszketve ajkam<br>
Úgy kúszik selymesében<br>
Mélyillatú hajadnak<br>
Fehér válladra le.

<p>A szemed ne emeld föl,<br>
Életberántó fénye<br>
Zavarná most a szívem,<br>
Ki rőt vágyam tüzén,

<p>Magagyújtotta máglyán<br>
Ma lelkesen elégne:<br>
Őrjöngő tűzimádó<br>
Módján szédült legény.

<p>Ó, hadd ölellek által,<br>
Mint ritka aranyércet<br>
Olvasztók forrósága,<br>
Te, csókok ércere!

<p>Vakult szemeknek ég itt<br>
Ezerfárosznyi végzet,<br>
Én éber toronyőröm<br>
Kábulj te is bele!

<p><small>1923. márc. 25.</small>
</div>
</article>

<article id=ha-nem-veszik-eszben>
<div class=vers>
<h2>(Ha nem veszik észben … )</h2>

<p>Ha nem veszik észben,<br>
A fárosz csak égjen:<br>
Nem hallgatnak? dalolj szivem<br>
Akkor süketségben!

<p>Békességnek jöttem<br>
S már gyilkot kötöttem:<br>
Kain kell itt Ábel helyett<br>
S Krisztus – elgyötörten.

<p>Ki lelkét odadja<br>
S ámul szépre, nagyra,<br>
Itt kereszttel dorongolják<br>
Hátulról azt agyba.

<p>Elvész, itt ki békélt,<br>
Jaj, szomorú vég ért:<br>
Bűn a harc és harcolnom kell<br>
Itt a békességért.

<p>Bajtárs csak a testvér<br>
S hullt hitem elestén<br>
Egyedűl, bús Igazságként,<br>
Állok a holttestnél.

<p>S én szent esküvésem<br>
Szóljon hát egészen:<br>
Vagy ölelő békesség már,<br>
Vagy temető lészen.

<p>Őrültházba visznek,<br>
Vagy szivekkel hisznek,<br>
Vagy meg ólmot olvasszanak<br>
Keresztelő viznek.

<p>Lelkem: Krisztus arca,<br>
Ránca: Béke harca –<br>
Nem jöhettem félembermód<br>
Jajgató kudarcra.

<p>S fárosz lángja lebben,<br>
Meg se látva szebben,<br>
Dalolni, ha nem is vészik<br>
Nyomorú fülekben!

<p><small>1923. márc. 26.</small>
</div>
</article>

<article id=a-betuk-sivatagaban>
<div class=vers>
<h2>A betűk sivatagában</h2>

<p>A gót s latin betűk sivatagában,<br>
Fáradt diák, virágot keresek.<br>
Oly szürke vagyok multban és a mában<br>
S szeretnék élni én is keveset!<br>
Tavasz van, rajtam bágyadt barnaság van,<br>
Az utakon vidám szerelmesek<br>
S amíg viaskodom a Bánat-ölyvvel,<br>
Az út, a fák, a rét – és minden zöldel.

<p>Az ó betűkre friss könnyűket ejtek,<br>
Nem hat reám vitéz lovagkora<br>
És jaj nekem, hogy mindent elfelejtek,<br>
Ha nevet alabástrom fogsora,<br>
Mert bennem is lassan, szépen megerjedt<br>
S kiforrt a szerelem részeg bora;<br>
De ajkaimra gyöngyei se jutnak<br>
S én nem lehetek társa mámoruknak.

<p>Igy lassan vérzem el a tűnt igéken<br>
És nem csókolhatom meg a kezét.<br>
Fejem sokszor töröm sok semmiségen<br>
S áhítom közben léptei neszét.<br>
És úgy szeretem, mint szerettek régen:<br>
Hektor szerette így Andromachét.<br>
Erősszivű volt Andromaché férje,<br>
Én gyönge szívem párját hát ne kérje.

<p>Szeretném bátran becsukni egyszer<br>
A kopott könyvek ócska födelét<br>
És csókolózni illatozó esttel,<br>
Mikor reám vár és reá a rét.<br>
De jaj, vigyáz rám sok szigorú mester,<br>
Csak vágyam kóborolhat szerteszét,<br>
Míg én magam süket betűkben élek,<br>
Mint Cháron hídjáról leszédült lélek.

<p><small>1923. márc.</small>
</div>
</article>

<article id=elkoszono-szelid-szavak>
<div class=vers>
<h2>Elköszönő szelíd szavak</h2>

<p>Már elhagyom tizennyolc évemet,<br>
Már elhagyom e kis vidéki várost<br>
S a születésnap kurta korcsmájában<br>
Mint búcsuzó cigány a faluvégen,<br>
Még egy nótát is muzsikálok már most,<br>
Hogy elhagyom tizennyolc évemet.

<p>Utas fiúnak szép, komoly anyám,<br>
Az iskola is ad talán pogácsát.<br>
Hisz tudja, majd a legjobb fia voltam,<br>
Csak szőke szeretőm, a Líra rosszá<br>
Bódított; és hogy mámorából váltsák,<br>
Nincsen szebb csók – ugye, komoly anyám?

<p>A félénk és komolykodó fiú<br>
Szép temetőben, a szivemben porlad:<br>
(Az élő harcos hős, de vén, komor bölcs)<br>
A Gyermeket rossz, céda cimborái,<br>
Korán vitték az emberek a bornak.<br>
S a keserűség elvitt, jó fiú.

<p>Uj és paraszti fütyként indulok<br>
S ünnepnapoknak színes templomormán<br>
Talán az első versek napsugára,<br>
Talán az első, egyetlen leányszem<br>
(Mindegy) a legszebb és örök ragyog rám,<br>
Ki uj, paraszti fütyként indulok.

<p>Van itt még néhány jó, idős komám,<br>
Ölelő csöndje néhány öreg háznak:<br>
Szeretlek, mint az álmodó a méhest.<br>
Ó, itt a nyugalom zenél fülünkben,<br>
Ha esténként békák harmónikáznak.<br>
Nagyon szeretlek néhány jó komám.

<p>S már elhagyom tizennyolc évemet,<br>
E kis vidéki várost elhagyom már.<br>
Mert menni kell és én már meg se kérdem,<br>
Hogy többet ér-e a rideg Öröklét,<br>
Az egész világ kicsi városomnál.<br>
Csak elhagyom tizennyolc évemet.

<p><small>1923. ápr. 23.</small>
</div>
</article>

<article id=koltoszerelem-teremto-estje>
<div class=vers>
<h2>Költőszerelem teremtő estje</h2>

<p>Az erdőben elülnek már a varjak<br>
És lelkemben a sötét gondok is.<br>
Szűz Hold csókolgat száz rügyező gallyat<br>
S ujult szerelmet fehér arcod is.<br>
Most minden: erdő, rét s az ég is hallgat.

<p>S hallgatnak most a büszke dalok is.<br>
De vége lesz e csoda végtelennek,<br>
A Nap, a küzdelem kikél s hamis<br>
Gondok, varjak szöllőkre, szívre kelnek,<br>
A Hold lehull és véle álmom is.

<p>A hajsza jön, a hajsza krajcáros, bús<br>
S az estét várom: új holdat teremtsek.<br>
Isten vagyok s a leghitványabb koldús!

<p><small>1923. ápr. 26.</small>
</div>
</article>

<article id=a-legutolso-harcos>
<div class=vers>
<h2>A legutolsó harcos</h2>

<p>Valami forró, nyári éjszakán<br>
Gyárfüst ölelt át lomha földszagot<br>
S a legnagyobb lélek szökkent belém:<br>
Az ucca és a föld fia vagyok.

<p>Ma hat földrészre nyílik bimbaja –<br>
Szép szívem óriás, piros virág<br>
És villamos hullámok lengetik<br>
Világbelengő, kitárult szagát.

<p>Börtön, kaszárnya, templom nem elég,<br>
Hogy a hegyekről ledobja szavam<br>
És minden ige fölöttem lebeg<br>
És minden más szándék szándéktalan.

<p>Ha én sírok, a világ vére hull,<br>
Ha káromkodok, minden trón remeg,<br>
Ha nevetek, az Isten is örül<br>
S tavaszba szöknek akkor a telek!

<p>Hitem a sors lesz: Szívbéli Urunk<br>
Akar csodátlan, új, legszebb csodát –<br>
Kaszárnyát, börtönt elrombolnak az<br>
Arcunkról ömlő, lelkes lavinák.

<p>Minden jövendő tűz is bennem él,<br>
Hogy az utolsó harcos én legyek.<br>
A simogatás az én lobogóm<br>
S minden megindul, hogyha én megyek!

<p>A lelkesedés zengő süvegét<br>
Égig hajítják a görnyedt napok,<br>
Ha szívetekben a tükör leszek:<br>
Az ucca és a föld fia vagyok.

<p><small>1923. ápr. 27./1924</small>
</div>
</article>

<article id=lazado-krisztus>
<div class=vers>
<h2>Lázadó Krisztus</h2>

<p><span class=s4>„– Ó Uramisten, ne légy Te a Jóság!</span><br>
Ne légy más, mint az Igazságos Úr.<br>
Több kalászt adj, de azért el ne vedd a<br>
Rózsát.

<p>Vagy ne maradj vén Kozmosz-palotádba,<br>
Gyere ki, nézd meg – szolgád mit csinál?<br>
Ronggyá nem mosná élet-subád ember<br>
Átka.

<p>S Neked könnyű vón a tövist letörni.<br>
Tanulhatnál még tőlem is, Uram –<br>
Én töröm s nem lesz vacsorám, csak – föld: egy<br>
Ölnyi.

<p>A telked azért mégis tisztitom csak.<br>
És már egy nagy, sajgó gerinc vagyok –<br>
Sokat görnyedtem, ne kivánd, hogy eztán<br>
Rontsak.

<p>Azért ameddig csak birom, csinálom,<br>
Bár kezemen csalánmart hólyag ül.<br>
S ha vihar jönne, mint a korhadó fa,<br>
Állom.

<p>De add kölcsönbe legalább subádat:<br>
Téged nem ér el átok és eső,<br>
Szép úr-kastélyod van és nagyon gyors a<br>
Lábad.

<p>Ugysem fizetsz meg munkámért eléggé –<br>
Testemnek ágyam is hideg, a Föld<br>
S aranyszavad átváltozott rossz, kongó<br>
Érccé.

<p>S munkámban, Uram, érek annyit, mint Te<br>
Nagy passziódban; és a lelkem is<br>
Részed lesz nemsokára s a legszebb fényt<br>
Hintve:

<p>A szemed lesz, hogy mindent láss meg itten.<br>
Bizony mondom, még nincsen is szemed,<br>
Most nem látsz. Lennél immár igazságos,<br>
Isten!”

<p>Fáradt baromként reszket lelke, teste,<br>
Félmunkát végző társak röhögik<br>
S feszül, mert tudja – reá korábban jön<br>
Este.

<p>Nagy, roskadt lelke igéket emel még<br>
S kilógatja fakult, sápadt szivét,<br>
Mint akasztott ember szederjes, szürke<br>
Nyelvét.

<p><small>1923. ápr. 29.</small>
</div>
</article>

<article id=hajnalvaras>
<div class=vers>
<h2>Hajnalvárás</h2>

<p>Mint hajnal börtön ablakára,<br>
Ugy jössz komor, bus életembe.<br>
Mint hajnal börtön ablakára,

<p>Ki nagy kedvvel jön, vígan zengve,<br>
Rigók harsannak torkából ki<br>
S a vén, öreg Föld lelkesedve,

<p>Bokrétásan borúl bókolni<br>
A friss, csöpp harmat-láb elébe.<br>
S ő menyasszonyként csókol holmi

<p>Hitvány gazt is – jaj – bő a fénye,<br>
A rabnak mégis bekacag csak<br>
S tovább suhan a messzeségbe.

<p>És szívemet, szívét a rabnak<br>
Letaglózza a keserűség:<br>
Nem várta senki úgy a Napnak

<p>Nagy, kacagásos élet-hűsét,<br>
Nem vár úgy céda szeretőre<br>
Az elrugott, jó, balga hűség –

<p>S csak bekacagott: hadd gyötörje<br>
Útált vágyával Éjfél-asszony,<br>
Csak másszon nyögve körbe, körbe,

<p>Minden téglát megtapogasson<br>
S kacajom ujra sírva várja!

<p>S én várlak, várlak, sírva várlak –<br>
Hajnalt a börtön ablakára.

<p><small>1923. máj. 5.</small>
</div>
</article>

<article id=hid-alatt>
<div class=vers>
<h2>Híd alatt</h2>

<p>Patkány, szeretlek: tégedet szerelmes,<br>
Vad csatlósként a Vágy azon űzet,<br>
Hogy párod összemard, ha nem figyelmez.<br>
És szabad vagy, nem mint a félszüzek,<br>
Kik súnyi koldusként az ékszerekhez,

<p>Ragyogó csókhoz fűzik lestüket<br>
S éjjel reszketve gyújtnak tolvaj-lángot,<br>
Sovár-lihegve pusztító tüzet:<br>
Fegyencmunkában izzadnak majd – pállott<br>
Szív lelküket, pállott ágy testüket

<p>Verejték-vérrel marja meg, mint áldott<br>
Lány vitriollal hűtlen kedvesét.<br>
Patkány, szeretlek: mindazt megcsinálod,<br>
A csókcsodát, mi tőlem csak beszéd.<br>
Nem asszonyom volt s fáj, hogy messze szállott,

<p>Mint loholó bolond előtt az ég,<br>
S égő rózsát csókolnom bús karomra,<br>
– Veszett ebként, mely rágja friss sebét –:<br>
Ölelni vágyja s nem hajt irgalomra<br>
(Bakó ha méri ártatlan fejét).

<p>Patkány, szeretlek s nemsokára jobban,<br>
Ha megfulladtam s lakmárzol setét<br>
Szemű pároddal rothadó husomban.

<p><small>1923. máj. 14.</small>
</div>
</article>

<article id=punkosd-elott>
<div class=vers>
<h2>Pünkösd előtt</h2>

<p>Szent, éhes lelkem, pünkösd ünnepére,<br>
Mint jóllakott tuzok, magadba hullva<br>
Feledd, hogy büszke, forró szárnyadat<br>
Cibálja, tépi vérek irigy ujja.

<p>Hiszen tudod már mi a Végtelenség:<br>
A Végtelenség az a magyar bánat<br>
S hiába vergődsz haló hattyuként,<br>
Szomorubb lélek búsul majd utánad.

<p>Ha idejöttél, tündökölj s dalolj csak,<br>
E végtelen vizen büszkébben usszál<br>
S csudáljanak, hogy méltóbban repül<br>
Zilált szárnyad az égi Sziriusznál.

<p>Szent vagy s ha mégis lenyilaz az Éhség,<br>
Mint vadludat rozsdás vessző találja,<br>
Ne sírj, dalold el híres éneked,<br>
Hogy nyögve várjanak ujabb csodára!

<p><small>1923. máj. 18.</small>
</div>
</article>

<article id=furcsa-fohasz-a-sinek-kozott>
<div class=vers>
<h2>Furcsa fohász a sinek között</h2>

<p>Te a lelkek összessége<br>
Fönn az égbe<br>
Lenn az égbe, mindenségbe –<br>
Meghallgatsz-e, Istenem?

<p>Itt feküszöm elhagyottan,<br>
Krisztus voltam,<br>
Beteg nárcisz eldobottan<br>
Halhat így magában el.

<p>Már utamról visszatértem,<br>
Sose kértem,<br>
Port sose nyalt izzadt térdem,<br>
Meghallgatsz-e, Istenem!

<p>Most se mondom, hogy harangozz,<br>
Bár a ranghoz,<br>
Bocsánat bátor bitanghoz,<br>
Megcsudálva illenék.

<p>S messziről jön a vonat már,<br>
Ünnep-naptár<br>
Piros szeme s virradatnál<br>
Fénye szebb-enyhén dereng.

<p>Nem gőz, keserűség hajtja,<br>
Enyim fajta<br>
S mindegy, hogy ki tüzel rajta,<br>
Hogy ki lesz a gyilkosom.

<p>Ide senki több ne  jöjjön<br>
Ige-böjtön,<br>
Tetvek megdicsőült főkön<br>
Éhen hadd pusztulnak el!

<p>Marnak a símító jobbon<br>
S én szabódom<br>
Tölcsérezni csudamódon<br>
Lehetetlen koponyát.

<p><small>1923. máj.</small>
</div>
</article>

<article id=majusi-enek>
<div class=vers>
<h2>Májusi ének</h2>

<p>Örök reménység istenajka csókol<br>
Keserű számra, Ember, égi dalt:<br>
Nagy, szűz virág a roskadozó lombból<br>
S Világbékesség szívedből kihajt<br>
És szeretettel, illatával hódol<br>
Világszabadság, tavasz, téli rajt,<br>
Undok lélek-fagyot feledve, Ember<br>
Rácsókolom magam kezedre rajt,<br>
Kérgén lihegjek Világszerelemmel,<br>
Mert a Békesség egyszer csak kihajt.<br>
Ó halleluja, Május a szivekben,<br>
Hozsánna, nékem ezt kell énekelnem:<br>
Az Isten legszebb gondolata lelkem!

<p><small>1923. máj.</small>
</div>
</article>

<article id=a-kozmosz-eneke>
<div class=vers>
<h2>A Kozmosz éneke</h2>

<p class=ajanlas><small>Szonettkoszorú</small>

<p class="ajanlas bev3">A melegszivű Költőnek,<br>
a nagyszivű Embernek,<br>
<span class=ls1>JUHÁSZ GYULÁNAK</span><br>
aki örök Atyám és Bátyám,<br>
nagy szeretettel és ezzel az ajánlásfélével:

<p class=kozmosz-int><small>Lelked valami különös csoda:<br>
Meleg szivárvány őszi éjszakában.<br>
Ilyet még ember nem látott soha:<br>
Elszomorodott megenyhülés.</small>

<p class=kozmosz-int><small>S mint ifjú fiatal menyasszonyát<br>
Nászán meleg s halk csókokkal fogadja,<br>
Bus negyven évedet szivünkön át<br>
Már az Örökélet öleli.</small>

<p class=kozmosz-int><small>Ujjongva hozom örök Koszorúm<br>
– Tizennyolc évem legszebb rózsa rajta –<br>
És méltó: vedd: Én túl a vak borún,<br>
Bátyám, Krisztusig emelkedem!</small>

<h3>1</h3>

<p>Külön világot alkotok magam.<br>
Mert mint baktériumnak csepp is tenger,<br>
Idegen, messzi bolygó minden ember,<br>
Kinek csak vágya, álma, gondja van.

<p>És, jaj, nem élhet senki gondtalan!<br>
S az erős is forog, de mint a henger,<br>
Mely úttestet simít s dübörg, de nem mer<br>
Fölsírni sírva: Fáj az oldalam!

<p>S mert ez örök-Rendünknek tábla-bronzza,<br>
Eggyét száz más kimért körökbe vonzza.<br>
S csak néhány bús lakója sír e merszen.

<p>Csak néhány gondolat őrül bele,<br>
Hogy mért virít, bár marja Űr szele,<br>
Kerengő bolygó friss humussza, lelkem.

<h3>2</h3>

<p>Kerengő bolygó friss humussza lelkem,<br>
Nehéz ekével szántja milliárd<br>
Vad, barna fájdalom s hegyes vasát<br>
Mélyen lenyomva gázol át a telken.

<p>Gőzös, meleg barázdákon vetetten<br>
Kincses kalászok bólogatnak át<br>
Az út felé, hol kényes, büszke fák,<br>
A Szépség fái súgnak át a berken.

<p>Alattuk Ámor űl, ki mindig éhes,<br>
Sötét szeme s paraszti szája véres.<br>
És éles sziklán gyilkos késeket fen.

<p>Egy tiszta-Érzés arra bandukol<br>
S forró vér gőze száll ködökbe, hol<br>
Szépség-fák állnak illatokkal telten.

<h3>3</h3>

<p>Szépség-fák állnak illatokkal telten,<br>
Lombjuk örök, tél sem vehette el,<br>
Ágaikon énekel a pehely<br>
S észbontó pompa nő a téli berken,

<p>Hogy dús istenkéz ősi fenyvesekben<br>
Karácsonyokra nem diszitne fel<br>
Igy minden ágat, hajnalon ha kel<br>
Komoly nap is, ragyogva fényesebben.

<p>Ilyenkor két gonosz titán-gyerek<br>
– Kedvvel piroslik tátva-nyitva szájuk –<br>
Csinál a hóbul élő, furcsa bábut

<p>És hógolyóz, mig messzi munka van,<br>
Hol tört Robot izzadtan ténfereg,<br>
Dübörgő gépváros zugó agyam.

<h3>4</h3>

<p>Dübörgő gépváros zugó agyam:<br>
Hangja, mit roppant barlang-visszhang adhat<br>
Mély orgonára, és a gondolathad<br>
Rokkant derékkal görbed untalan,

<p>Mint korhadt fűz görnyed szomoruan<br>
Deres partján zajló, jeges pataknak.<br>
(Az épitők téglát téglára raknak,<br>
Molnárok szijja suhogón suhan.)

<p>S mind robotol, minek? maguk se tudják,<br>
De egyszer tán megunják ezt a munkát,<br>
Izzadt ölükben őrület fogan –

<p>S – egyszerre mind! – kizúdulván a kába<br>
Műhelybörtönbül bősz anarkiába<br>
Szétkujtorognak részeg-boldogan.

<h3>5</h3>

<p>Szétkujtorognak részeg-boldogan,<br>
Elűzve a zsarnok királyt, a Gondot,<br>
A gondolatok és az ízes lombok<br>
Alól örök tavaszba száll, rohan

<p>Lelkük, mintha a nap sugáriban<br>
Fölébredő baba kacag s a boldog,<br>
Ifjú anya fülébe szárnya-oldott<br>
Öröm csattog. De addig munka van.

<p>Csak halk éjfélutáni éjszakán,<br>
Mint szunnyadó kedvest meleg leány,<br>
Cirógatja gyötört szivük az álom.

<p>S mint éjjel-nyíló áloé-virágon,<br>
A kertben, úgy csókolnak elheverten<br>
A holdas fények rajta, mint ha kertben.

<h3>6</h3>

<p>A holdas fények rajta, mint ha kertben<br>
Nyugodt rögökre bő eső ölel<br>
Jó áldást és a föld lomhán lehel<br>
Sulyos, meleg szagot, mely égbe terjeng,

<p>Vagy napsugár ha bódult szembe lebben,<br>
Hogy száz mámorszin víg ünnepre kel:<br>
Erőt, vagy vak mámort úgy hintnek el<br>
A holdas fények emberbolygó-lelken.

<p>Igy-ugy: Örök a férfibolygó társa,<br>
Örök az Asszony, örök a varázsa.<br>
S szerelme sokszor lidércként ragyog

<p>S szépsége, fénye, hideg és balog.<br>
Pedig kigyúl a vére, ha estenden<br>
Világbogárkák szárnya csókra rebben.

<h3>7</h3>

<p>Világbogárkák szárnya csókra rebben;<br>
Az elefánt nagy vére mennydörög;<br>
A vadgalamb turbékol és sürög;<br>
Az Ember szebben csókol s véresebben.

<p>A nagy, elomló asszony-test esetten<br>
Vonagló vággyá őrjít, mint örök<br>
Földéhes, izzadt gazdát a rögök<br>
Fekete zsírja, kapzsi révületben.

<p>Az orditás a torkom elrepessze:<br>
Én – jaj – tudom, ez lesz az Ember veszte.<br>
Egyszer hiába búg illatozó est –

<p>A Gyermek ködbe pusztul kóboran.<br>
Kit úgy ringat, mint Nilus egykor Mózest,<br>
Sötét hitem, szent hömpölygő folyam.

<h3>8</h3>

<p>Sötét hitem szent, hömpölygő folyam.<br>
Mélyében földet, iszapot keverget,<br>
De szűzre mos minden fekélyes lelket<br>
Hideg hulláma s mormol komolyan

<p>És hangja mint bus apaszó, olyan:<br>
– Gyertek fürödni hozzám, gyertek,<br>
Ó gyertek hát fürödni, lelkek!<br>
S kirúgott, éhes kutyaként rohan.

<p>De nyáron új erőt dajkál a földnek,<br>
Komor télen rajt jégtáblák törődnek<br>
S kiönt, ha zúdul bánat görgetegje.

<p>Mely fényét róla híven visszakapja,<br>
Fölötte a magyarság bolygó napja.<br>
S kereng a bolygó, mint fáradt agy este.

<h3>9</h3>

<p>S kereng a bolygó, mint fáradt agy este<br>
Örökké kínzó nagy kérdés körül<br>
És mint a rab, ki börtönén belül<br>
Falat tapint őrülten – hátha gyenge.

<p>Ó mért nem lendülhet a végtelenbe<br>
Külömb, szebb Nap felé, amely hevül<br>
S ölelő sugárt szálló-mederül<br>
Melegen ont, megértően izenve.

<p>Ó jaj nekünk, hogy így van immár mindíg,<br>
Szebb útra innen semmi el nem indít<br>
S napunk hideg, mint rideg őszi este.

<p>Tán fénye nem is volt soha meleg!<br>
Szeretetemtül csak hevülne meg:<br>
Amint kihűl, lehull az éjbe esve.

<h3>10</h3>

<p>Amint kihűl, lehull az éjbe esve –<br>
Ó szűkösen, de addig birja ki<br>
Napom, amíg még Isten is – aki,<br>
Mint vőlegény menyasszonyára lesve,

<p>Kiváncsian kandít kitárt szivembe,<br>
(Mert nem tudok gyöngyszót hullajtani<br>
S bus nyáj-nyögést aklán tulhajtani) –<br>
Hajnalt kacag, mert nagy-nagy szeretetre

<p>Minden napok Egy-Nappá égnek össze,<br>
Hogy minden bolygót melegen fürössze<br>
Betelt életben lángjuk, mely lobog

<p>Ujulva. – Isten, szörnyű álmodó,<br>
Kiolvad szívünkből a téli hó,<br>
Mint feledésbe hulló verssorok.

<h3>11</h3>

<p>Mint feledésbe hulló verssorok,<br>
Nagy bánatok is feledésbe hullnak,<br>
Beteg ölébe megvacogó Multnak<br>
S szépségük vissza is csak úgy ragyog,

<p>Mint déli tájra messzi havasok.<br>
Koldús-fekély nem bűzlik testvér-úrnak,<br>
Rohadt sebek szelíd búvá lágyulnak,<br>
S meleg szép szóvá büszke kardvasok.

<p>Puha kenyérhez bő, meleg tejecskét:<br>
Szerető szívhez lesz Világbékesség.<br>
Az éhendöglődő szellem röpülhet

<p>Új-izmú sasként Titok-csúcs fele:<br>
Miért az Én? és végtelen fele,<br>
Ha bolygók és világok mind kihülnek.

<h3>12</h3>

<p>Ha bolygók és világok mind kihülnek,<br>
Minden atóm az Ősbe visszahull,<br>
Minden lélek az Úrba szabadúl,<br>
Fakír és kéjenc ott eggyé békülnek.

<p>Tömeggyilkos meg Krisztus testvérülnek,<br>
Mint illat s dögbűz a magasba, túl,<br>
Nyögés s röhej, mely tébolyog vadúl,<br>
Fönn halk illatszimfóniába gyülnek.

<p>Minden világ a Mérhetetlen része,<br>
Az Isten is a lelkek Egy-Egésze.<br>
S szépségfáimra miért-varjak ülnek.

<p>Minek? károgják és én nem tudom.<br>
S tovább kereng bolygóm a bús uton,<br>
Igazságnak gyujtván hűs fényt, az Űrnek.

<h3>13</h3>

<p>Igazságnak gyujtván hűs fényt, az Űrnek<br>
(Mert az Igazság: Élet és az Út,<br>
Az Űr, a Mérhetetlen s fáj ha zúg<br>
Hűs szele, mint ha komor felleg ül meg

<p>Kezdő sárkányos jégvihart s kidülnek<br>
Táltossa torkából nekivadúlt<br>
Jeges lihegések s a meglapúlt<br>
Vándor bőrén maróra keserülnek)

<p>Az apró bolygó éppen annyit ér<br>
Kicsiny körében, mint a Végtelen Fény,<br>
Az Őslélek mérhetlen végtelenjén.

<p><i>Velem az is, ki csakis halni él,<br>
Egyenlő;</i> ám hogy választott vagyok,<br>
Komor bolygóm a legszebben lobog.

<h3>14</h3>

<p>Komor bolygóm a legszebben lobog,<br>
Mert nem zugat fényt senki szabadabban<br>
A süketség éjébe s éhes rabban<br>
Sültek szaga meg illatos borok

<p>Se mankózzák úgy vágyát, mint robot<br>
Után ha lángom rácsán át beharsan<br>
Fásult szivébe, mint hol észak-sark van<br>
Felbukkan bús, de tiszta napkorong …

<p>A Békesség-Noé szivembe jöjjön –<br>
Nagy tisztulás-özön zug bennem és<br>
Bár keserűségvulkán dübörögjön,

<p>Lávás szitokkal födve a vetést,<br>
Nekem van szörnyű s lesz szép igazam.<br>
Külön világot alkotok magam.

<h3><small>Mesterszonett</small></h3>

<p>Külön világot alkotok magam.<br>
Kerengő bolygó friss humussza lelkem,<br>
Szépség-fák állnak illatokkal telten.<br>
Dübörgő gépváros zugó agyam.

<p>Szétkujtorognak részeg-boldogan<br>
A holdas fények rajta, mint ha kertben<br>
Világbogárkák szárnya csókra rebben.<br>
Sötét hitem szent, hömpölygő folyam.

<p>S kereng a bolygó, mint fáradt agy este,<br>
Amint kihűl, lehull az éjbe esve,<br>
Mint feledésbe hulló verssorok.

<p>Ha bolygók és világok mind kihülnek,<br>
Igazságnak gyujtván hűs fényt, az Űrnek,<br>
Komor bolygóm a legszebben lobog.

<p><small>1923. jan.–máj.</small>
</div>
</article>

<article id=alkohol>
<div class=vers>
<h2>Alkohol</h2>

<p>A rózsakötőjű nap csak nékem integet,<br>
De nem borulok elé, mert úgyis rogyadozik a lábam<br>
S nem is harcolhatok érte,<br>
Mert az alkohol<br>
Kopjás fiatal gerincemet<br>
A nyomorúság abroncsává görbíti már<br>
Lomha lángú poklos katlanában.

<p>Erős kezemmel remegéssé bomlok, ám<br>
A kérges, jó becsületű kéz<br>
Nyugodtan heverész<br>
Kinyíló nagy pihenésben az árnyék homlokán.

<p>Nincs asszony, kire véres szememmel kancsalítsak!

<p>Engem a legforróbb május is csak<br>
Subás nyárral ültet vacsorához<br>
S az íze is kevés.

<p>S most szívem sem lombos erdő, hol szelíd remete<br>
Békült szóval intne: Fiam, imádkozz!<br>
A tisztaság napos mezőit s hűs fenyvesét bevonta<br>
Az elfásult mámor hója, jege,<br>
Ijedten zuhan ott a kétségbeesés<br>
Vasalt szánkója<br>
Ismeretlen üregek borzalma fele.

<p>Meglehet, hogy nem iszok többet,<br>
Hiába köszönget<br>
Síma, udvarias arccal az alkohol.<br>
Többé nem packázik énvelem!

<p>De akarásom leölt hízóként haldokol<br>
És agyam szúvas, megrecsegő fáján,<br>
Vén öngyilkos a padlás gerendáján,<br>
Kinyúló nyelvvel lóg az értelem.

<p><small>1923. máj. 24.</small>
</div>
</article>

<article id=az-orult-hajotorott>
<div class=vers>
<h2>Az őrült hajótörött</h2>

<p>Hahó, te gálya,<br>
Rohanj, mint égő üstökös az éjbe,<br>
Győzelmesen rohanj<br>
A nagy Igazság szűk kikötőjébe,<br>
Hejh! ott daloljon ágyúim száz<br>
Keserű keselyűje békességet,<br>
A hideg ég s a lángoló pokol<br>
Hogy dögvészes borrá langyuljon át,<br>
Hejh ujszülött, hejh, aki haldokol<br>
S te is, te girhes, pókhasú világ,<br>
Ihattok, mint a szomjas kút esőben,<br>
Ezer cigány lesz, mind a gonosz lelkek,<br>
Lakodalom a dicső Pusztulással<br>
És Isten koronája lesz a serleg!<br>
Szeretnétek, heh, tudni, mi lehet még?<br>
Éjfélt Hungária lehányja leplét<br>
S mi víg hajnalba átmulatozunk –<br>
Haha, szép ám a másvilági hajnal!<br>
S ott istenpálinkát iszik mindenki<br>
Egy-egy szívvel, de rugjatok még itt be,<br>
Hisz pálinkáspohártok oly kicsinyke!<br>
Dagadj vitorla, mint dagad a lelkem!<br>
Hát hulljon szét a föld, ha ráfutunk,<br>
De kikötünk az ősi telken!

<p>(Hahó! – rikolt a zord sziklák fölött<br>
S utolsó rongyát vitorlának tűzi<br>
A víg magyar, őrült hajótörött.)

<p><small>1923. máj. [?]</small>
</div>
</article>

<article id=vilag-megokolt-utalata>
<div class=vers>
<h2>Világ megokolt útálata</h2>

<p>Nincs itt semmi szép, mert nincs igazság,<br>
Kenyér-anyót veri az alkohol.

<p>Elvonult a szép lélek-magasság<br>
S ifjú apácaszívként haldokol.

<p>Don Quijottként girhes koronánkon<br>
Okos Panzákkal harcolunk s bután.

<p>Nincsen illat sehol a világon,<br>
Hullák rothadnak Volgán és Dunán.

<p>Ó az Ember!! – hagyja karosulni<br>
Az eszmét a butaság szöllején.

<p>S mint ki vágy Krisztus sebébe nyúlni,<br>
Ugy undorodok magamtól is én.

<p>Aromaként öleli itt minden<br>
Magába át a gyűlölet-ködöt.

<p>Nagyon útálkozhatott az Isten,<br>
Hogy ilyen csúnya planétát köpött!

<p><small>1923. jún. 2.</small>
</div>
</article>

<article id=el-innen>
<div class=vers>
<h2>El innen</h2>

<p>Hol a tiszta szavak nem dadognak,<br>
El innen, végre, a magasba, föl!

<p>El se mondom majd a csillagoknak,<br>
Hogy a teremtő ember öldököl.

<p>Teremtő ember? hát a teremtésük,<br>
Vélték-e valamikor, hogy mi az?

<p>Igaz életre való szelidségük<br>
Csörömpölő páncélon rongy viasz.

<p>Áldd meg, te Krisztus, a mi fegyverünket!<br>
Az ének száll és kúszik a mise.

<p>S a megdühödt vak látnivélőt büntet,<br>
Pedig még fényt nem látott senki se.

<p>Ó, él a fény, a tavaszi, ha itten<br>
Fénynek is hiszik az őszi ködöt!

<p>Nagyon útálkozhatott az Isten,<br>
Hogy ilyen csúnya planétát köpött.

<p><small>1923. jún. [?]</small>
</div>
</article>

<article id=harc-a-bekessegert>
<div class=vers>
<h2>Harc a békességért</h2>

<p>Gondom földörögő tankja alatt a föld,<br>
Meddő nemzetem hadd nyögje dühödt vasát.<br>
<span class=s>Ágyúzó keserűség</span><br>
<span class=s3>Marja puhára göröngye szíkjét.</span>

<p>Hörcsöghad bolya, hol vétve terem kalász:<br>
Lőárkon nyomorúl gazda barázda helytt<br>
<span class=s>S kóborgó ebek osztják</span><br>
<span class=s3>Pénze kidőlt igahúzó barmát.</span>

<p>Jóság légyen e föld, lassu eső ha reng<br>
Új istent kereső bujdokolás egén!<br>
<span class=s>Jusson végre igazság</span><br>
<span class=s3>Bő kenyeréhez a munka s eszme!</span>

<p>Kell, termő ez a föld: hullt bele sok derék,<br>
Megforgatni ölét ésszel akarta mind<br>
<span class=s>S éhen dőlt bele mind: itt</span><br>
<span class=s3>Száz akarat bomol őserővé.</span>

<p>Lelkem, gépvezető, hajdan időn kapás,<br>
Föl ne hányd sorodat: nagy proletári sor!<br>
<span class=s>Gyűlölség-zuzatóban</span><br>
<span class=s3>Áldd a vető s arató munkáját.</span>

<p>Gondom földörögő tankja, a szörnyeteg<br>
Rút végzetje után szép hivatása: mint<br>
<span class=s>Békesség deli gépe</span><br>
<span class=s3>Vonja az emberi szív ekéjét.</span>

<p><small>1923. jún. 12.</small>
</div>
</article>

<article id=juhasz-gyularol-valo-nota>
<div class=vers>
<h2>Juhász Gyuláról való nóta</h2>

<p>Hát huszonötév rút robotja kellett<br>
Szép, szűz szándékok postakocsiján,<br>
Hogy egy ital bor légyen áldomása?<br>
Hát ezért szédült nagy, szerény szive,<br>
Kürtjét fujván a tündöklő bakon?<br>
Az értetlenség és a félreértés,<br>
Magyar, dacos, konok-sörényű mének<br>
Nagy bánatának szelid gyeplején,<br>
Hogy végre mégiscsak falunkba értek.

<p>Magyarország, duhaj legények falva,<br>
Ó, itt nem is vár senki levelet,<br>
Nem tud olvasni senki itt igét,<br>
Csak néhány ember nem írástudatlan.<br>
Itt több a csaplár, mint a néptanító,<br>
Ki fölolvassa a szerelmes szókat.<br>
S az igehozót fitymálja a törpe,<br>
Pedig nagyobb, mint száz Napóleon!

<p>Huszonötéves málhás kocsijáról<br>
Mindenkinek jár távoli csomag<br>
S egy égi izenet, amit hozott,<br>
Ahonnan jött, az örök szeretetből<br>
S hová már vissza is tér nemsokára,<br>
Csak huszonötév robotja után<br>
Megissza ezt a hitvány áldomást.

<p><small>1923. jún. 16.</small>
</div>
</article>

<article id=uram>
<div class=vers>
<h2>Uram!</h2>

<p>Nagy bánatomnak égő csipkebokrán,<br>
Ó én Uram, hogy megjelentél nékem,<br>
Tán már nem is bús fájdalmam lobog,<br>
Te tündökölsz e fonnyadt büszkeségen.

<p>Átlátsz, tudom, a bűnök cifra gyolcsán,<br>
Erény rongyán, bátorság mentebőrén,<br>
Mégis mindent levetkezem, Uram,<br>
S elődbe küldöm lelkem szűzi pőrén.

<p>Dús életemnek ifju vára omlott<br>
Mohos magánnyá szépült és ma benne<br>
Csak csipkebokrok nőnek, ó pedig<br>
Egy lánynak csókja mind liliom lenne.

<p>Uram, ki küldtél büszke vár urának,<br>
Engedd, már lelkem riadót ne fujjon.<br>
Szelíd  remeteként az öregek<br>
Szűk szíve odvas odujába bujjon.

<p><small>1923. júl. 28.</small>
</div>
</article>

<article id=o-szoke-csokok-partja>
<div class=vers>
<h2>(Ó szőke csókok partja … )</h2>

<p>Ó szőke csókok partja, konok leány!<br>
Meddig vonaglik még szomorú habom<br>
Forrongó fergetegje elcsitulva?

<p>Árbócom átok: gályahitem sülyedt<br>
Nagy roncsa hullván pattog a szárazon:<br>
Erős hajó parton silányka hulla.

<p>Hát minden érces, nagy hitet összetör<br>
A balga Asszony? – Harc ez, az ár s a part<br>
Bús harca s hozzá holdfény-mámor járul.

<p>De úr a tenger,  mig csak e csúf világ<br>
Almája érett áporodásba nem<br>
Pondrósodik le Isten ős fájárul.

<p>És így megy, így ez: százezer év után<br>
Most is hiában bukkan ez ének itt<br>
Szűzen, de szűzen: termőföld-ruhátlan.

<p>Mert ártörő a nóta, ha sorsos és<br>
Száz ringó csókom feccsen az égbe szét<br>
Kibukkant ének színes zátonyában.

<p><small>1923. júl. 29.</small>
</div>
</article>

<article id=mint-loholo-bolond-elott>
<div class=vers>
<h2>(Mint loholó bolond előtt … )</h2>

<p>Mint loholó bolond előtt az égbolt,<br>
Szőkesége egyre távolabb száll.<br>
S jaj, lihegve kell ma észbe kapni:<br>
Szenteké az ég, ha sugaras már.<br>
Kóboroknak otthonuk a csárda,<br>
Asszonyuk a bujdosás virága,<br>
Hejh, de az is, az is, hamar hervadozik!<br>
S vélünk a vihar is csupán mulatozik.

<p>Már virágos éneksüvegemről<br>
A szerelem szalagját lebontom.<br>
Vigye a szél, ha merre akarja,<br>
Énutánam többé ne lobogjon.<br>
Szebb legényre tűzze föl: a párja:<br>
Dobott szívem más szerelem várja.<br>
S a nyomorúságnak nem leszek adósa!<br>
Te csak nyiladozzál, másnak-nyíló rózsa.

<p><small>1923. aug. 9.</small>
</div>
</article>

<article id=rog-a-roghoz>
<div class=vers>
<h2>Rög a röghöz</h2>

<p>Jöjj, testvérkém, atyánk, a bujdosó nap<br>
a távol falujába ballagott.

<p>Fönn már kigyujtják üvegét a holdnak,<br>
a hamvas, égi templomablakot.

<p>Fészkében ring a száz cikázó fecske,<br>
szívemben minden mámoros szavad.

<p>Reszket – mint ujjunk – mind a levelecske<br>
és röghöz szorul a rög és tapad.

<p>Egymás mellett mi is rögök vagyunk most,<br>
minket a gyönge, friss vetés szeret.

<p>Jöjj, kedvesem, tested lelkembe hullasd,<br>
bennünk a föld barázdát rejteget.

<p>Az est sötét báránya ballagóba,<br>
feketébb hulló selyemgyapja már.

<p>És szőke hajad mintha mező volna,<br>
mit teljesen betölt a holdsugár.

<p><small>1923. aug./1934</small>
</div>
</article>

<article id=megfaradt-ember>
<div class=vers>
<h2>Megfáradt ember</h2>

<p>A földeken néhány komoly paraszt<br>
hazafele indul hallgatag.<br>
Egymás mellett fekszünk: a folyó meg én,<br>
gyenge füvek alusznak a szívem alatt.

<p>A folyó csöndes, nagy nyugalmat görget,<br>
harmattá vált bennem a gond és teher;<br>
se férfi, se gyerek, se magyar, se testvér,<br>
csak megfáradt ember, aki itt hever.

<p>A békességet szétosztja az este,<br>
meleg kenyeréből egy karaj vagyok,<br>
pihen most az ég is, a nyugodt Marosra<br>
s homlokomra kiülnek a csillagok.

<p><small>1923. aug.</small>
</div>
</article>

<article id=a-lovak>
<div class=vers>
<h2>(A lovak … )</h2>

<p>A lovak kihaló fajából való<br>
Húsz évszázad döglött ki alattunk.<br>
S de jó a fáradt embernek az ágy.<br>
Szálláscsinálónk megbolondult,<br>
Komám, itt más már nem marad,<br>
A mában bérelünk szobát.

<p>Mivelhogy hát sokat szaladtunk,<br>
Azt hittük, hogy sokat haladtunk.<br>
Ótától-ótáig lerongyolódott<br>
Lábunkról már a lábbeli,<br>
Vargát ugyan találhatsz eleget,<br>
Foltnak valót is éppen eleget,<br>
De ezt a világot kinőttük mi már,<br>
Nagyobb kell, jobb kell: bennünk s a tetőn<br>
A szélkakas ősz szele kornyikál.

<p>Ez az ősz nem ért el volna minket,<br>
Ha el nem hagytuk volna az eszünket,<br>
De visszamenni s úgy újra előre?<br>
Nyárson sütöttük valaha a csókot<br>
S most köhögés ellen szopogassunk<br>
Csóknak csúfolt cukros kis izét?

<p><small>1923 ősze</small>
</div>
</article>

<article id=tanitasok>
<div class=vers>
<h2>Tanítások</h2>

<h3>1</h3>

<p>Lesznek, akik majd kinevetnek.<br>
Ti ne hallgassatok azokra.

<p>Olyanok ők, mint a cserepes<br>
Urasági kastély gyermekei:<br>
Nevetik a durvaorrú parasztot,<br>
Mikor trágyás szekerén elindul,<br>
Hogy kenyérré kovászolja a földet.

<p>És lesznek, akik elszörnyülködvén<br>
Ilyesféléket beszélnek egymásnak:<br>
Miket össze nem fecseg ez az ember!<br>
Hisz ez bolond, zárjuk el hamar,<br>
Lázas hitét lehűti majd a magányosság.

<p>Erre pedig csak azt mondhatom,<br>
Az én akarásom nem bolondság,<br>
Hanem tövigkalászos táblája a tibennetek<br>
Még csak csirázó búzaszemeknek.<br>
Az én hitem a földnek melegsége<br>
És miként a föld szétosztja melegét<br>
Gyenge füveknek, rengeteg erdőknek egyaránt,<br>
Az én hitemet úgy osztom szét közöttetek.

<p>Ti mégse hallgassatok a szörnyülködőkre<br>
És meg ne vessétek őket:<br>
Mindannyian és egyformán<br>
Testvéreim vagytok.

<h3>2</h3>

<p>Ti jók vagytok mindannyian,<br>
Miért csinálnátok hát a rosszat?

<p>Néha úgy vagytok a rosszal,<br>
Mint az ópiumot szívó a pipájával.<br>
Ameddig csak tart a mámor, gyönyörűséggel telik meg,<br>
Aztán pedig irtózik önnönmagától is.<br>
Mert miért isztok pálinkát tej helyett?<br>
Hisz anyátok teje sose válik pálinkává.

<p>Ti jók vagytok mindannyian,<br>
Hisz mindnyájan örültök a jónak<br>
S fontoljátok meg amit mondok:<br>
Nem sánta az, aki<br>
Együtt lelkendezik a csúszkálókkal.

<h3>3</h3>

<p>Ne legyen bennetek kegyetlenség<br>
És irgalmasság se legyen bennetek.

<p>Ha kegyetlenek vagytok,<br>
Fiaitok is kegyetlenek lesznek.<br>
Ha valamely bokron tövis terem,<br>
Sarjadékán is tövis terem.<br>
S elszaporodván tövestül kitépi<br>
És kemencére veti a gazda.<br>
Igy szakajtja ki kövér földjéből<br>
Az ártatlanul kegyetleneket,<br>
Már csak szüléjük miatt is<br>
S tűzre, háborúba veti: az idő.

<p>Ne legyen bennetek kegyetlenség<br>
És irgalmasság se legyen bennetek.

<p>Az irgalmasok irgalmasságra várnak,<br>
Ti pedig éljetek úgy és úgy tegyetek,<br>
Hogy ne legyen szükségtek irgalomra<br>
S ne legyen miért irgalmazni nektek.

<h3>4</h3>

<p>Most a jövendő férfiakról szólok.

<p>Ők lesznek az erő és szelidség,<br>
Szétszaggatják a tudás vasálarcát,<br>
Hogy az arcán meglássák a lelkét.<br>
Megcsókolják a kenyeret, a tejet<br>
S amely kezükkel simogatják gyermekük fejét,<br>
Ugyanavval kifacsarják az érckövekből<br>
A vasat és minden fémeket.<br>
Városokat raknak a hegyekből,<br>
Nyugodt és roppant tüdejük a vihart,<br>
A fergeteget magába szívja<br>
S megcsöndesülnek mind az óceánok.<br>
Mindig várnak váratlan vendégre,<br>
Az ő számára is teríttetnek<br>
És megterítik a szívüket is.<br>
Az Isten szerető öccsei ők.

<p>Legyetek hasonlók hozzájuk,<br>
Hogy kisgyerekeitek liliomlábaikkal<br>
Ártatlanul mehessenek át<br>
Az előttük álló vértengeren.

<h3>5</h3>

<p>Az üvegöntők nagy tüzeket raknak<br>
És vérükkel meg verítékükkel<br>
Összekeverik az anyagot,<br>
Mely katlanukban átlátszóvá forr.<br>
Azután meg táblákba öntik<br>
S erős karjuk fogyó erejével<br>
Egészen simára hengerelik.<br>
És amikor megvirrad a nap,<br>
A városokba meg a tanyai viskókba<br>
Elviszik vele a világosságot.

<p>Néha napszámosnak hívjátok őket,<br>
Néha pedig költőnek mondjátok,<br>
Noha nem több egyik a másiknál.<br>
Lassan egyformán elfogy a vérük,<br>
Ők maguk is átlátszóvá lesznek,<br>
Ragyogó, nagy kristályablakok<br>
A belőletek épülő jövendőn.

<h3>6</h3>

<p>Előttetek egy ember ment el<br>
S utánatok is jön egy ember.

<p>Néhányatoknak mégis fáj a járás<br>
S fájnak a földes, iszapos tavak,<br>
Hol a verítéket és az út porát<br>
Le kell mosni a fáradt tagokról.<br>
Irtóznak tőlük s tisztaságra vágynak<br>
S tán alázattal fürödnének mindig<br>
Kristályvérében a megváltóknak,<br>
De nékik az élet iszapos gödör,<br>
Boldogtalanság öblögeti őket,<br>
Míg patyolat-fehérré facsarodnak,<br>
Mint a mosott ruha jó anyám kezében.

<p>Reszketnek a vizek iszapjától<br>
És mégis, mégis, tisztátalanul<br>
Semmi kedvük sincsen továbbmenni.

<p>Ti boldogtalanok, nem egyedül vagytok,<br>
Előttetek egy ember ment el<br>
S utánatok is jön egy ember.

<p>Nézzetek apró unokáitokra:<br>
Boldog örömmel élik a fogócskát<br>
És nézzetek ősz nagyapáitokra:<br>
Boldog örömmel ballagnak ők is,<br>
Miként azok a katonák,<br>
Kik akár vesztett, akár nyert csaták után,<br>
Békességet áhító szivekkel<br>
Fáradtan, de fütyörészve hazafele mennek.

<h3>7</h3>

<p>A tegnapiak és atyáitok<br>
A jajok lúgjával próbáltak mosakodni<br>
S íme, tinéktek nem kell kutakat ásni<br>
És nem szükséges,<br>
Hogy telesírjátok a kiapadt tavakat,<br>
Csak gyertek velem<br>
És el ne maradjatok tőlem,<br>
Az én számról friss források fakadnak,<br>
Merítsétek bele véres értelmeteket,<br>
Hányjátok el fegyvereiteket,<br>
Mert a szerszámok nem férnek kezetekbe,<br>
Még a múzeumokból is vessétek ki azokat,<br>
Nehogy ők, akikből én előrejöttem,<br>
Titeket vessenek ki majd magukból,<br>
Mint a fegyverek fegyvereit,<br>
Mert hogyha már muszáj választani,<br>
Inkább testvéreink közül hulljon el egy,<br>
Mint két idegen felebarát.

<h3>8</h3>

<p>A koldusszegénynek krajcárt adtok,<br>
Noha ti is igazságot kértek<br>
S nem vagytok különben a gyilkosoknál,<br>
A sikkasztóknál, akik lányra pazarolnak,<br>
Mégis felakasztjátok, becsukjátok őket.<br>
Vagy hová lett a békesség a földről?<br>
És kik pazarolták ölebekre<br>
A felebaráti szeretetet?

<p>Bizony, mindezek a dolgok<br>
Meglátszanak az idő könyvében.

<p>Ó, jaj azoknak, akik<br>
Nem másszák meg a magasságokat<br>
S úgy kerülik szavamat, mint a szakadékot,<br>
Mert az anyák teje könnyekké változott,<br>
Testvéreink elhulltak úgy,<br>
Mint jégzivatarban a gyümölcsök,<br>
Amelyeket senki, senki, senki<br>
Kosarába többé nem szed össze.

<h3>9</h3>

<p>Isten országát hirdetem néktek.

<p>Szelid lehelete megsimogat minket<br>
És a börtönöket elsodorja.<br>
Fölméri örökeddigi szenvedésünk<br>
Fájdalmunk végtelen homoksivatagját.<br>
Hiába hullott veritékünkkel<br>
Könnyünkkel vérünkkel gondolatunkkal<br>
Televénnyé forgatja majd<br>
Hogy víg erdők és komoly akadémiák<br>
Hazatrallalázzák bujdosó kedvünket.<br>
Megbékélt nyáját a fegyvereknek<br>
Nyugodt szavával gyárakba tereli<br>
Az irigy gépek szerelemmel magasztalják<br>
S arató kezeit<br>
Alázattal nyalogatják a búzaföldek.

<p>Isten országát hirdetem néktek<br>
Aki eljön hozzánk: a földre<br>
Aki nagyobb ünnep nálunk<br>
Mert mindnyájunk ünnepe.

<p>Készüljünk rája illendőképpen:<br>
Igazi lelketek melyet elzártatok<br>
Hogy be ne szennyeződjék a robotban<br>
Vegyétek elő immáron s öltsétek magatokra.<br>
Foltozzák be a nem-törődömséget<br>
És kössék maguk elé az asszonyok<br>
Legtisztább anyaságukat<br>
Illatosítsák meg homlokukat<br>
És szakállukat a férfiak<br>
Ősi testvériségükkel jószándékaikkal<br>
A gyerekek kezében virágok legyenek<br>
És gondtalanságot adjatok nékik.<br>
Bölcs szivekkel örvendezzetek<br>
És siessetek siessetek<br>
Mert alighogy méltón fölkészültünk<br>
Akit elűztek a hadnagyok<br>
Nyugodtan biztosan észrevétlenül<br>
Isten országa hazatalál.<br>
– – – – – – – – – – – – –

<h3>13</h3>

<p>Mikor raktok parazsakat<br>
Már-máron látó szemetekbe,<br>
Hogy ne csak lássanak,<br>
Világítsanak is!<br>
Szurkos fáklyát gyújtanak szemükben<br>
Immár a hátulgombolós négerek is<br>
S bennünk még sötétben alusznak a galambok.<br>
Denevér-szárnyon röpködjenek?<br>
Mert eljönnek a kormos fütyülő fickók<br>
És darabos piros kiáltással behajítják<br>
A földszintes múlt apró ablakait.

<h3>14</h3>

<p>Bölcs, vén könyvekben áll, hogy por vagyunk.<br>
De én, aki a füvek beszédjét<br>
S a kométák dübörgését delelőtökre terelem,<br>
Tudom, hogy nemcsak por vagyunk:<br>
Por és Istenpor vagyunk.

<p>Visszahullván<br>
A por a porral elkeveredik,<br>
Visszahullván<br>
Igy keveredik el Istennel a lélek.

<p>Ki szagolta meg közületek az égi virágokat?<br>
Ki állna nyugodtan robogó vonat előtt?<br>
Lám, az örökké-könyörgők se<br>
S mégis eltemetik a lelkük elevenen.<br>
Le kéne vágni szemhéjukat, mert mindig lecsukják,<br>
S akadna-e közülük is,<br>
Aki élő izmait elásná?

<h3>15</h3>

<p>Ha már nagyon kell imádkozni,<br>
Imádkozzunk:

<p>Alkotni vagyunk, nem dicsérni.<br>
Gyerekeink sem azért vannak,<br>
Hogy tiszteljenek bennünket<br>
S mi, Atyánk, a Te gyerekeid vagyunk.<br>
Hiszünk az erő jószándokában,<br>
Tudjuk, hogy a Teljes Akarat voltál,<br>
Tudjuk, azért akartál bennünket és mindent,<br>
Hogy az idő kifogytával<br>
És a dolgok elmultával<br>
A Teljes Értelemmé tökéletesedj.<br>
Most mégis megfáradván<br>
Dicséreteddel aratunk új erőt<br>
S enmagunk előtt is térdet hajtunk, mondván:<br>
Szabadíts meg a gonosztól.<br>
<span class=sorbe-tanitasok>Ámen!</span>

<p><small>1923 ősze</small>
</div>
</article>

<article id=ferfiszoval-1-2>
<div class=vers>
<h2>Férfiszóval</h2>
<div id=ferfiszoval-1><div class=vers>
<h3>1</h3>

<p>Erdő vagy, ifju lombos, ezredéves,<br>
Mely éjenként vad titkokat susog,<br>
Ott leskődnek lapulva terebélyes<br>
Nyugodt kéjekhez szörnyű gyilkosok,

<p>A gyilkosok, kik mosolyodnak kését<br>
Riadt szivemben forgatják vadul,<br>
Mig más tájon a szerelem s a szépség<br>
Vigan dudolva bölcsőket gyalul.

<p>A szőkeséged kora hajnalég<br>
És űzöm egyre, loholó bolondmód,<br>
Kiben az őrület tallója ég.<br>
Mérföldet lép ő, fellegekbe bomlót.

<p>Mint izzó létra, végtelent hatolt át<br>
Vágya, de rajta szédül és hebeg,<br>
Ki futván, égnek viszi a lajtorját<br>
És el nem éri soha az eget.

<p>Bronz kebled hasonló a föld rögéhez:<br>
A végtelen, mélységes földeket<br>
Álmodják csiraszagu istenségek.<br>
Szeretném asszonyként ölelni meg,

<p>Ha forró, szomjas záporok után<br>
Nagy roppant teste gőzöl és liheg még –<br>
Ölelj meg, ó, most benned is talán<br>
Minden lányt, asszonyt egyszerre ölelnék!

<p><small>1923. dec. 5.</small>
</div>
</div>
<div id=ferfiszoval-2><div class=vers>
<h3>2</h3>

<p>Énektestű és ismeretlen<br>
Ő, az igazi kedves mindig.<br>
Szivünk ormán él s minket is<br>
Szelíd erővel odaindít.

<p>Hogy meredekjén bátorítson,<br>
Szerelme mély mezőkre tárul,<br>
Ilyenkor egy-egy üstökösláng<br>
Lelkünkbe hull a homlokárul.

<p>Mosolya vizcsepptiszta tenger<br>
S az ő szomoru mosolyába<br>
Beléömlik minden más asszony<br>
Tisztító, éhes kacagása.

<p>Szelíd keze csak símogat majd,<br>
Szeméből kibuggyan a kláris.<br>
Zenélő, örök sebeinkből<br>
Kihajtanak még violák is!

<p><small>1924 nyara</small>
</div>
</div>
</div>
</article>

<article id=kialtunk-istenhez>
<div class=vers>
<h2>Kiáltunk Istenhez</h2>

<p>Isten!<br>
Kiáltunk hozzád:<br>
Légy a mi érző, meleg bőrünk,<br>
Mert megnyúztak bennünket,<br>
A fájdalomtól már semmit se látunk<br>
És hiába, hiába tapogatózunk,<br>
Nem érezzük meg a dolgokat,<br>
Csak azt, hogy irtózatosan fájnak.

<p>Mi haszna, ha tudjuk, de nem látjuk,<br>
Hogy belőlünk lobbannak ki tavasszal a rügyek,<br>
Hogy fáradságnál hősebb a karunk<br>
S agyunk robbantóbb minden dinamitnál.<br>
Szavunk gyapjúja megpörkölődik<br>
És keserű füstként hordozza a szél,<br>
Mert nem takarózik senki sem bele.<br>
Mindenkiből kicsurog a lelkünk,<br>
Mint rozsdalyukasztotta kannákból a tej.<br>
Szeretetünkkel sajttá ojtjuk mégis,<br>
Hogy legalább a fiaké legyen,<br>
Mert most leaggathadd magadról a csillagokat,<br>
Itt a garasok fénye maradandóbb.<br>
S nem fogad az asztalához senki,<br>
Hegyek barlangos gyökereit rágjuk,<br>
Az égen sem nap – aranytallér ragyog,<br>
A mezőkön kutyatej sem érik.<br>
Ó, légy a mi érző, meleg bőrünk,<br>
Hogy a fájás leperegjen rólunk,<br>
Mint a ludak tolláról a víz,<br>
Hogy végre egyszer megfaraghassuk már<br>
A márványszobrot és a deszkalócát –<br>
Nem akarjuk, hogy holnapra maradjon<br>
S a vizeken már delelnek a felhők,<br>
Eztán már az árnyak sokasodnak,<br>
Dologvégzetlen kell, hogy hazatérjünk,<br>
Meghálni lecsukódó szemeid alá.

<p><small>1923. dec. 15.</small>
</div>
</article>

<article id=jovendo-ferfiak>
<div class=vers>
<h2>Jövendő férfiak</h2>

<p>Ők lesznek az erő és szelidség,<br>
Szétszaggatják a tudás vasálarcát,<br>
Hogy az arcán meglássák a lelkét.<br>
Megcsókolják a kenyeret, a tejet<br>
S amely kezükkel símogatják gyermekük fejét,<br>
Ugyanavval kifacsarják az érckövekből<br>
A vasat és minden fémeket.<br>
Városokat raknak a hegyekből,<br>
Nyugodt és roppant tüdejük a vihart,<br>
A fergeteget magába szívja<br>
S megcsöndesülnek mind az óceánok.<br>
Mindig várnak váratlan vendégre,<br>
Az ő számára is terítenek<br>
És megterítik a szivüket is.

<p>Legyetek hasonlók hozzájuk,<br>
Hogy kisgyerekeitek liliomlábaikkal<br>
Ártatlanul mehessenek át<br>
Az előttük álló vértengeren.

<p><small>1923. dec.</small>
</div>
</article>

<article id=uvegontok>
<div class=vers>
<h2>Üvegöntők</h2>

<p>Az üvegöntők nagy tüzeket raknak<br>
És vérükkel meg veritékükkel<br>
Összekeverik az anyagot,<br>
Mely katlanukban átlátszóvá forr.<br>
Azután meg táblákba öntik<br>
S erős karjuk fogyó erejével<br>
Egészen símára hengerelik.<br>
És amikor megvirrad a nap,<br>
A városokba meg a tanyai viskókba<br>
Elviszik vele a világosságot.

<p>Néha napszámosnak hívjátok őket,<br>
Néha pedig költőnek mondjátok,<br>
Noha nem több egyik a másiknál.<br>
Lassan egyformán elfogy a vérük,<br>
Ők maguk is átlátszókká lesznek,<br>
Ragyogó, nagy kristályablakok<br>
A belőletek épülő jövendőn.

<p><small>1923. dec.</small>
</div>
</article>

<article id=legalabb-20-fok-hideg-van>
<div class=vers>
<h2>(Legalább 20 fok hideg van … )</h2>

<p>Legalább 20 fok hideg van<br>
A vén hóhányó jeget izzad<br>
Az ég olyan mint a megfagyott vér<br>
A jégpályáról most jön el a banda<br>
A korcsolyázók sose fáznak<br>
A farkasok már régen kipusztultak<br>
Helyettük is ordít most egy rikkancs<br>
Mindkét öklét szájába venné<br>
S szeretne összébbhúzni magán egy télikabátot<br>
Meleg ételt is enne<br>
De mindezt csak jövőre kap majd<br>
A tüdőbetegek otthonában

<p>Nem adom senkire gummiköpönyegem<br>
Ostobaság is volna<br>
Nem ér semmit és én meghülnék<br>
A lányok is fáznak a sarkon<br>
Nekem csak meleg kellene<br>
Hideg van és beszélek a szélnek<br>
Tán megenyhül leheletemtől<br>
S nem borotválja bőrebbig a fagy<br>
A vak koldus meg a gyerek arcát

<p>Jó most ahol nem vágtak ablakot<br>
Fa nélkül is befűl az emberektől<br>
De hova teszik majd a muskátlikat

<p>Aki magyar az nem fázik<br>
De a hidegben mindenki ember<br>
Aki fázik melegedni akar<br>
Minket nem éget halálra a láng<br>
Csak a hideg sorvaszthat össze<br>
Hiszen magunk is tüzek vagyunk<br>
Ne hamvadjunk széjjel hát hiába<br>
Melegítsük az éghetetlen embert<br>
Gyújtsuk fel a fagyott századok<br>
Esztendőktől jégcsapos hodályát

<p><small>1923. dec.</small>
</div>
</article>

<article id=foldmadar>
<div class=vers>
<h2>Földmadár</h2>

<p>Egyszerű volt és természetes,<br>
Hogy megtanuljon szebben énekelni<br>
Városokat tett a nyelve alá,<br>
Okosabb volt a dologkerülőnél,<br>
Karom helyett jóság nőtt a lábán<br>
S ha csak egyet lendült is a szárnya,<br>
Megrengette a levegő-vizeket,<br>
Ismeretlen dolgok bukkantak elé<br>
És harmatos-zöld fejére tapadtak.<br>
Nappal fényporban fürdött,<br>
Boldog volt és jó bizalommal,<br>
Komolyan összeszedte a gondolatokat,<br>
Hogy fészket rakjon saját hóna alatt.

<p>De egyszer aranyból kívánta a búzát,<br>
Telhetetlenül száz feje nőtt<br>
S ezer szeme közül egyik se látott,<br>
Csak a másikat nézte,<br>
Hogy belegázoljon csőrével.<br>
Azóta nem röpül tovább,<br>
De a veríték zuhog róla,<br>
Dolgos ujjai közt most nádasok nőnek<br>
És egészen bolondul tollakat,<br>
Meg népeket szaggat ki magából.

<p>Ó, hintsünk tiszta búzát szemei közé!<br>
Fáradt már szegény és kimerült,<br>
Hadd legyen egyszerű ismét és természetes,<br>
Álljatok szárnyaira, hadd ragyogjanak megint,<br>
Egyetlen feje lesz és nem értelem nélkül,<br>
Ha összecsókolózik mind a száz,<br>
Gyújtsuk meg a szemében magunkat,<br>
Lásson ismét és kedve legyen szállni,<br>
Megmerevült erein illanjunk szét villamosan<br>
És saserejű szelíd galambként fog röpködni majd<br>
Isten békességes homloka körül.

<p><small>1923. dec. 23.</small>
</div>
</article>

<article id=karacsony>
<div class=vers>
<h2>Karácsony</h2>

<p>Legalább húsz fok hideg van,<br>
Szelek és emberek énekelnek,<br>
A lombok meghaltak, de született egy ember,<br>
Meleg magvető hitünkről<br>
Komolyan gondolkodnak a földek,<br>
Az uccák biztos szerelemmel<br>
Siető szíveket vezetnek,<br>
Csak a szomorú szeretet latolgatja,<br>
Hogy jó most, ahol nem vágtak ablakot,<br>
Fa nélkül is befűl az emberektől;<br>
De hová teszik majd a muskátlikat?<br>
Fölöttünk csengőn, tisztán énekel az ég<br>
S az újszülött rügyező ágakkal<br>
Lángot rak a fázó homlokok mögé.

<p><small>1923. dec.</small>
</div>
</article>

<article id=toredekek-1923>
<div class=vers>
<h2>[Töredékek]</h2>

<p>Kis Asszonyom ne sírj, nagy Egy vagyunk mi ketten,<br>
A végtelenbe megmaradsz velem<br>
Az Ének én vagyok s én rólad énekeltem.

<p><small>1923 jan. vége</small>

<hr id=szep-artatlan>
<div class=vers>
<p>Szép, ártatlan, fehér galambot öltem:<br>
Szivem, fogadd el ifjuságomat.

<p>Rongyos, fakult hitem vadul sikálja,<br>
De szűzre mossa ismét a harag.

<p><small>1923. márc. eleje</small>
</div>
<hr id=boruljatok-csak-ossze>
<div class=vers>
<p>Boruljatok csak össze bennem,<br>
Bús Ember, bús Magyar<br>
Mert Egy vagytok ti mindaketten.

<p>Istentelen bú sarkvidékén,<br>
Bús Ember, bús Magyar,<br>
Boruljatok csak össze békén.

<p>A fájdalmak nagy, éhes kedve<br>
Ugyis megmar, miként<br>
Veszett fókát nagy, szörnyü medve.

<p>S fájásotok csak egy nagy fájás.

<p><small>1923. máj. eleje</small>
</div>
<hr id=mint-tenger-alol>
<div class=vers>
<p>Mint tenger alól felrobajló vulkán,<br>
Úgy szökken már vágyam feléd, hogy szörnyű<br>
És forró szikláin neked, a messzi,<br>
Vidám vincellérnek szent, csókkarós<br>
És lángoló csudaszőlő teremjen.

<p><small>1923. nov. 6.</small>
</div>
<hr id=jaj-azoknak>
<div class=vers>
<p>Jaj azoknak, akik az isten<br>
Kinőtt cipőit fényesitik

<p>Akik elrongyolt lobogóval<br>
Szívükkel, dobott önmagukkal<br>
Fényesitik,<br>
Jaj azoknak, akik az isten<br>
Kinőtt cipőit fényesitik

<p>Lehet foltozni minden világot

<p><small>1923 ősze</small>
</div>
</div>
</article>
</div>
<script src=jquery-2.0.3.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>