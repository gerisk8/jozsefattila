<!doctype html>

<html lang=hu>

<meta charset=utf-8>
<title>1932 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5shiv-printshiv.js></script><![endif]-->

<header>
<img src=cover.jpg alt>
<div class=header-bg></div>

<h1 id=targymutato><a href=index.html title="Vissza a főoldalra">József Attila <span>összes verse és írása</span></a></h1>

<ul class="form search">
<li>
<form id=search role=search>
<label for=verskeres>Keresés cím szerint:</label>
<input id=verskeres placeholder="Versek, tanulmányok, cikkek keresése …" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1932.html#targymutato title="Vissza az oldal tetejére">↑</a>
</ul>
</nav>

</header>
<div role=main>


<h1 class=ev id=1932>1932</h1>

<article id=holt-videk>
<div class=vers>

<h2>Holt vidék</h2>

<p>Füstöl a víz, lóg a káka<br>
kókkadón a pusztaságba.<br>
Dunnába bútt fönn a magas.<br>
Sűrű csönd ropog a havas<br>
<span class=s>mezőben.</span>

<p>Kövér homály, zsíros, csendes;<br>
lapos lapály, kerek, rendes.<br>
Csak egy ladik, mely hallhatón<br>
kotyog még a kásás tavon <br>
<span class=s>magában.</span>

<p>Jeges ágak között zörgő<br>
időt vajudik az erdő.<br>
Csattogó fagy itt lel mohát<br>
s ideköti csontos lovát<br>
<span class=s>pihenni.</span>

<p>És a szőlő. Közbül szilva.<br>
A tőkéken nyirkos szalma.<br>
Sorakozó sovány karók,<br>
öreg parasztoknak valók<br>
<span class=s>járkálni.</span>

<p>Tanya, – körülötte körbe<br>
fordul e táj. A tél körme<br>
oldaláról egy keveset<br>
repesztgeti még a meszet;<br>
<span class=s>eljátszik.</span>

<p>Az ól ajtaja kitárva.<br>
Lóg, nyikorog, szél babrálja.<br>
Hátha betéved egy malac<br>
s kukoricatábla szalad<br>
<span class=s>csövestül!</span>

<p>Kis szobában kis parasztok.<br>
Egy pipázik, de harasztot.<br>
Ezeken nem segít ima.<br>
Gondolkodva ülnek im a<br>
<span class=s>sötétben.</span>

<p>Uraságnak fagy a szőlő.<br>
Neki durrog az az erdő.<br>
Övé a tó s a jég alatt<br>
neki bujnak a jó halak<br>
<span class=s>iszapba.</span>

<p><small>1932. jan.</small>
</div>
</article>

<article id=mondd-mit-erlel>
<div class=vers>

<h2>Mondd, mit érlel …</h2>

<p>Mondd, mit érlel annak a sorsa,<br>
akinek nem jut kapanyél;<br>
kinek bajszán nem billeg morzsa,<br>
ki setét gondok közt henyél;<br>
ültetne krumplit harmadába<br>
s nincs szabad föld egy kapa se,<br>
s csomókban hull a hajaszála<br>
s nem veszi észre maga se?

<p>Mondd, mit érlel annak a sorsa,<br>
akinek öt holdja terem;<br>
lompos tyúkja kárál a torsra<br>
s gondjai fészke a verem;<br>
s igája nem zörög, sem ökre<br>
nem bőg elnyújtva – nincs neki –<br>
s mélyéről párolog a bögre,<br>
ha kis családját eteti?

<p>Mondd, mit érlel annak a sorsa,<br>
ki maga él, maga keres;<br>
levesének nincs sava-borsa,<br>
hitelt nem ád a fűszeres;<br>
egy tört széke van, hogy begyújtson,<br>
repedt kályháján macska ül,<br>
ritmust lóbál az ajtókulcson,<br>
néz, néz, s lefekszik egyedül?

<p>Mondd, mit érlel annak a sorsa,<br>
ki családjáért dolgozik;<br>
veszekszenek, kié a torzsa,<br>
és csak a nagy lány néz mozit;<br>
a nő mindig mos – lucsok holtja –<br>
szájíze mint a főzelék<br>
s a szigor a lámpát ha eloltja,<br>
csend fülel, motoz a setét?

<p>Mondd, mit érlel annak a sorsa,<br>
ki a gyár körül őgyeleg;<br>
helyén a kapszlit nő kapdossa<br>
s elfakult fejű kisgyerek;<br>
s a palánkon hiába néz át,<br>
hiába cipel kosarat,<br>
szatyrot, – ha elalszik, fölrázzák<br>
s lebukik, hogyha fosztogat?

<p>Mondd, mit érlel annak a sorsa,<br>
ki sót mér, krumplit, kenyeret,<br>
hozomra, újságpapirosba<br>
s nem söpri le a mérleget;<br>
s ritkás fény közt morogva rámol<br>
– az adó hosszú, nagy a bér –<br>
s mi haszna sincs, hiába számol<br>
többet a petróleumért?

<p>S mondd, mit érlel annak a sorsa,<br>
ki költő s fél és így dalol;<br>
felesége a padlót mossa<br>
s ő másolás után lohol;<br>
neve, ha van, csak áruvédjegy,<br>
mint akármely mosóporé,<br>
s élete, ha van élte még egy,<br>
a proletár utókoré?!

<p><small>1932. jan.</small>
</div>
</article>

<article id=eso>
<div class=vers>

<h2>Eső</h2>

<p>Kaszák villannak az egen,<br>
suhogó rendekben dől a zápor.<br>
Nagy nyalábokban, szélesen<br>
borul a szál, zizeg, aláhull.<br>
És búzaszemekként a cseppek<br>
tetőkön pattognak, peregnek.

<p>Kaszák villognak? Szuronyok.<br>
Golyók kopognak, csörögnek boltok,<br>
futók sortüze vet lobot,<br>
porzik a füst, összeszorított<br>
foggal a föld tömege zendül.<br>
Setét lé bugyog az erekből.

<p>Vagy csak motor zúg? S gép szövi<br>
az aláomló puha kelmét?<br>
S a kínzott talajt befödi,<br>
mint orsózaj a fáradt elmét?…<br>
Ősz anyó, – kerek tükröt vágott.<br>
Mit láttok benne, proletárok?

<p><small>1932. máj.</small>
</div>
</article>

<article id=hatar>
<div class=vers>

<h2>Határ</h2>

<p>Dongó ődöng az erdő szélinél.<br>
Harkály kopog, gyík ragyog. Marha bőg.<br>
S tovaringatja fodrosan a szél<br>
a tűnődve zümmögő időt.

<p>Gyűrt, sárga táj, az égi mellig ér,<br>
muharmező, kemény kötény, nehéz –<br>
mi van benne? Amott fut egy kis ér<br>
s itt ház ül. Kisfia, az ól, idenéz.

<p>Poros a víz, nincs kedve kékleni.<br>
Zörrenő fák közt pikkelylik az út –<br>
és gomolygón új korunk vénjei,<br>
kik elhagyták az omladó falut.

<p>Hátha kenyér nő idegen igán.<br>
Lassan ügetnek, barnák s csontosak.<br>
Csöpp cókmókjuk gunnyaszt a taligán.<br>
Fönn felhők lágy batyui bomlanak.

<p>S sziszeg a por, rájuk locsog a sár –<br>
na, ki ád nektek munkát, kenyeret?…<br>
Tétova szunyog sír és a határ<br>
száraz szemekkel magába mered.

<p><small>1932</small>
</div>
</article>

<article id=kulvarosi-ej>
<div class=vers>

<h2>Külvárosi éj</h2>

<p>A mellékudvarból a fény<br>
hálóját lassan emeli,<br>
mint gödör a víz fenekén,<br>
konyhánk már homállyal teli.

<p>Csönd, – – lomhán szinte lábrakap<br>
s mászik a súroló kefe;<br>
fölötte egy kis faldarab<br>
azon tünődik, hulljon-e.

<p>S olajos rongyokban az égen<br>
megáll, sóhajt az éj;<br>
leül a város szélinél.<br>
Megindul ingón át a téren;<br>
egy kevés holdat gyújt, hogy égjen.

<p>Mint az omladék, úgy állnak<br>
a gyárak,<br>
de még<br>
készül bennük a tömörebb sötét,<br>
a csönd talapzata.

<p>S a szövőgyárak ablakán<br>
kötegbe száll<br>
a holdsugár,<br>
a hold lágy fénye a fonál<br>
a bordás szövőszékeken<br>
s reggelig, míg a munka áll,<br>
a gépek mogorván szövik<br>
szövőnők omló álmait.

<p>S odébb, mint boltos temető,<br>
vasgyár, cementgyár, csavargyár.<br>
Visszhangzó családi kripták.<br>
A komor föltámadás titkát<br>
őrzik ezek az üzemek.<br>
Egy macska kotor a palánkon<br>
s a babonás éjjeli őr<br>
lidércet lát, gyors fényjelet, –<br>
a bogárhátú dinamók<br>
hűvösen fénylenek.

<p>Vonatfütty.

<p>Nedvesség motoz a homályban,<br>
a földre ledőlt fa lombjában<br>
s megnehezíti<br>
az út porát.

<p>Az úton rendőr, motyogó munkás.<br>
Röpcédulákkal egy-egy elvtárs<br>
iramlik át.<br>
Kutyaként szimatol előre<br>
és mint a macska, fülel hátra;<br>
kerülő útja minden lámpa.

<p>Romlott fényt hány a korcsma szája,<br>
tócsát okádik ablaka;<br>
benn fuldokolva leng a lámpa,<br>
napszámos virraszt egymaga.<br>
Szundít a korcsmáros, szuszog,<br>
ő nekivicsorít a falnak,<br>
búja lépcsőkön fölbuzog,<br>
sír. Élteti a forradalmat.

<p>Akár a hült érc, merevek<br>
a csattogó vizek.<br>
Kóbor kutyaként jár a szél,<br>
nagy, lógó nyelve vizet ér<br>
és nyeli a vizet.

<p>Szalmazsákok, mint tutajok,<br>
úsznak némán az éjjel árján – –<br>
A raktár megfeneklett bárka,<br>
az öntőműhely vasladik<br>
s piros kisdedet álmodik<br>
a vasöntő az ércformákba.

<p>Minden nedves, minden nehéz.<br>
A nyomor országairól<br>
térképet rajzol a penész.<br>
S amott a kopár réteken<br>
rongyok a rongyos füveken<br>
s papír. Hogy’ mászna! Mocorog<br>
s indulni erőtlen …

<p>Nedves, tapadós szeled mása<br>
szennyes lepedők lobogása,<br>
óh éj!<br>
Csüngsz az egen, mint kötelen<br>
foszló perkál s az életen<br>
a bú, óh éj!<br>
Szegények éje! Légy szenem,<br>
füstölögj itt a szívemen,<br>
olvaszd ki bennem a vasat,<br>
álló üllőt, mely nem hasad,<br>
kalapácsot, mely cikkan pengve,<br>
– sikló pengét a győzelemre,<br>
óh éj!

<p>Az éj komoly, az éj nehéz.<br>
Alszom hát én is, testvérek.<br>
Ne üljön lelkünkre szenvedés.<br>
Ne csipje testünket féreg.

<p><small>1932</small>
</div>
</article>

<article id=ritkas-erdo-alatt>
<div class=vers>

<h2>Ritkás erdő alatt</h2>

<p>Ritkás erdő alatt a langy tó,<br>
lukba búvik piros bogárka,<br>
fű biccen szürke csöpp varangytól<br>
és a szántón borong a nyárfa.

<p>Magos muharban hasán horkol<br>
odvas dorong, a végén gomba.<br>
Nézi teltkeblű öreg hordó;<br>
puha moha meg zsíros donga.

<p>Lebeg a hosszú szél lebontva,<br>
– késő, szép délután ez, késő –<br>
fodraiból a levelet<br>
fésüli zümmögő fésü.

<p>S a köd szoptatós melle buggyan<br>
a ráncos szoknyájú hegyek közt, –<br>
így volt. Egy ember ült a porban<br>
s eltünt a kifeslő jegyek közt.

<p><small>1932</small>
</div>
</article>

<article id=ordas>
<div class=vers>

<h2>Ordas</h2>

<p>Éles a szeme a vadnak,<br>
ragadozónak, szabadnak.<br>
Mint a kék tél s a gyötrelem,<br>
világos és könyörtelen.

<p>Ordas kapál az ugaron;<br>
ugassatok az udvaron.<br>
Vonítsatok, de ne nagyon,<br>
meghallja az árny a fagyon.

<p>Zúzmara-lógókkal illan,<br>
jég fénye közt tovavillan;<br>
a kín csattogó hercege,<br>
álmunk házőrzője, ebe!

<p>Friss havat zabál még s érzi<br>
husotok, amint bevérzi.<br>
Eltünődik, száját nyalja<br>
s morog, de maga se hallja.

<p><small>1932</small>
</div>
</article>

<article id=a-hetedik>
<div class=vers>

<h2>A hetedik</h2>

<p>E világon ha ütsz tanyát,<br>
hétszer szűljön meg az anyád!<br>
Egyszer szűljön égő házban,<br>
egyszer jeges áradásban,<br>
egyszer bolondok házában,<br>
egyszer hajló, szép búzában,<br>
egyszer kongó kolostorban,<br>
egyszer disznók közt az ólban.<br>
Fölsír a hat, de mire mégy?<br>
A hetedik te magad légy!

<p>Ellenség ha elődbe áll,<br>
hét legyen, kit előtalál.<br>
Egy, ki kezdi szabad napját,<br>
egy, ki végzi szolgálatját,<br>
egy, ki népet ingyen oktat,<br>
egy, kit úszni vízbe dobtak,<br>
egy, ki magva erdőségnek,<br>
egy, kit őse bőgve védett,<br>
csellel, gánccsal mind nem elég, –<br>
a hetedik te magad légy!

<p>Szerető után ha járnál,<br>
hét legyen, ki lány után jár.<br>
Egy, ki szivet ad szaváért,<br>
egy, ki megfizet magáért,<br>
egy, ki a merengőt adja,<br>
egy, ki a szoknyát kutatja,<br>
egy, ki tudja, hol a kapocs,<br>
egy, ki kendőcskére tapos, –<br>
dongják körül, mint húst a légy!<br>
A hetedik te magad légy.

<p>Ha költenél s van rá költség,<br>
azt a verset heten költsék.<br>
Egy, ki márványból rak falut,<br>
egy, ki mikor szűlték, aludt,<br>
egy, ki eget mér és bólint,<br>
egy, kit a szó nevén szólít,<br>
egy, ki lelkét üti nyélbe,<br>
egy, ki patkányt boncol élve.<br>
Kettő vitéz és tudós négy, –<br>
a hetedik te magad légy.

<p>S ha mindez volt, ahogy írva,<br>
hét emberként szállj a sírba.<br>
Egy, kit tejes kebel ringat,<br>
egy, ki kemény mell után kap,<br>
egy, ki elvet üres edényt,<br>
egy, ki győzni segít szegényt,<br>
egy, ki dolgozik bomolva,<br>
egy, aki csak néz a Holdra:<br>
Világ sírköve alatt mégy!<br>
A hetedik te magad légy.

<p><small>1932</small>
</div>
</article>

<article id=emlek>
<div class=vers>

<h2>Emlék</h2>

<p>Apró, kemény kontyú ángyom<br>
réz-homloka fénybe cikkan,<br>
réz-hajlással földet érint,<br>
búzát kötöz csörögve a nyomainkban.

<p>Ki kél pergő, könnyű hintón?<br>
Arany haja sétál, mászkál.<br>
Mi mint búza s ő pirosló<br>
napernyővel, mint a pipacs, fölöttünk száll.

<p>Ángyikám mint rézből öntött,<br>
áll a zizegő mezőben.<br>
Por lombjai hajladoznak.<br>
Bogár szemén piros villog eltünőben.

<p>Majd áttetsző krumpli gőzlött,<br>
hűtötte a csendes este.<br>
Ángyom sóhajtott s elvillant<br>
a sűrűlő szürkületben még egy fecske.

<p>S jóéjszakát szólt a szalma.<br>
Jószágaink cirpelgettek<br>
s jószágunk volt a föld, az ég,<br>
a tücsköknek a csillagok felelgettek.

<p><small>1932</small>
</div>
</article>

<article id=medvetanc>
<div class=vers>

<h2>Medvetánc</h2>

<p>Fürtös, láncos, táncos, nyalka,<br>
aj de szép a kerek talpa!<br>
<span class=s>Hova vánszorogsz vele?</span><br>
<span class=s>Fordulj a szép lány fele!</span><br>
<span class=s>Brumma, brumma, brummadza.</span>

<p>Híres, drága bunda rajtam,<br>
húsz körömmel magam varrtam.<br>
<span class=s>Nyusztból, nyestből, mókusból,</span><br>
<span class=s>kutyából meg farkasból.</span><br>
<span class=s>Brumma, brumma, brummadza.</span>

<p>Gyöngyöt őszig válogattam,<br>
fogaimra úgy akadtam.<br>
<span class=s>Kéne ott a derekam,</span><br>
<span class=s>ahol kilenc gyerek van.</span><br>
<span class=s>Brumma, brumma, brummadza.</span>

<p>Azért járom ilyen lassún,<br>
aki festő, pingálhasson.<br>
<span class=s>A feje a néninek </span><br>
<span class=s>éppen jó lesz pemszlinek.</span><br>
<span class=s>Brumma, brumma, brummadza.</span>

<p>Kinek kincse van fazékkal,<br>
mér a markosnak marékkal.<br>
<span class=s>Ha nem azzal, körömmel,</span><br>
<span class=s>a körmösnek örömmel.</span><br>
<span class=s>Brumma, brumma, brummadza.</span>

<p>Szép a réz kerek virága,<br>
ha kihajt a napvilágra!<br>
<span class=s>Egy kasznárnak öt hete</span><br>
<span class=s>zsebbe nőtt a két keze.</span><br>
<span class=s>Brumma, brumma, brummadza.</span>

<p>Állatnak van ingyen kedve,<br>
aki nem ád, az a medve.<br>
<span class=s>Ha megfázik a lába,</span><br>
<span class=s>takaródzzék deszkába.</span><br>
<span class=s>Brumma, brumma, brummadza.</span>

<p><small>1932</small>
</div>
</article>

<article id=a-kanasz>
<div class=vers>

<h2>A kanász</h2>

<p>Az én falkám olyan falka,<br>
ondolálva van a farka.<br>
<span class=s>Orrukban csak magyar mód</span><br>
<span class=s>csillog egy kis aranydrót.</span>

<p>Van egy pösze kis malacom,<br>
fővárosi grófkisasszony.<br>
<span class=s>Sóhajtott is egy ízbe,</span><br>
<span class=s>nézi magát a vízbe.</span>

<p>Van nekem egy oly kis kanom,<br>
szelid szóra kezes nagyon.<br>
<span class=s>Az ha fogja s egyet túr,</span><br>
<span class=s>a kőkastély felfordul.</span>

<p>Van egy semmi kis furulyám,<br>
nem nőtt az, csak datolyafán.<br>
<span class=s>Azt ha fúvom, hull a makk,</span><br>
<span class=s>a fák táncra állanak.</span>

<p>S ahány felhő, összeszalad,<br>
ha csördítem ustoromat.<br>
<span class=s>Réz a nyele, szikrázik.</span><br>
<span class=s>De sok szoknya megázik!</span>

<p><small>1932</small>
</div>
</article>

<article id=a-cipo>
<div class=vers>

<h2>A cipő</h2>

<p>Költő vett föl, pici lábán<br>
<span class=s>egy ilyen tapos,</span><br>
két megtörött, szelid orcám<br>
<span class=s>azért bánatos.</span>

<p>Fény deszkázhat, ég füstölhet.<br>
<span class=s>Lekvár lesz a sár?</span><br>
Neki mindegy. Füzőmből meg<br>
<span class=s>kanócot csinál.</span>

<p>Sziszeghetek, ügyet se vet<br>
<span class=s>rám, a marcona.</span><br>
Kiadhatom a lelkemet, –<br>
<span class=s>ennek nincs hona.</span>

<p>S ha szívemet künn az uccán<br>
<span class=s>elébe teszem,</span><br>
elpirul ugyan, de aztán<br>
<span class=s>döfköd mérgesen.</span>

<p>Nyelvem néha rája öltöm;<br>
<span class=s>visszanéz csunyán</span><br>
s ő is, az én morcos költőm<br>
<span class=s>nyelvét ölti rám.</span>

<p>Volt fényes és szép életem.<br>
<span class=s>Hordott egy huszár</span><br>
s váltogatott, a hűtelen.<br>
<span class=s>Ennek vége már.</span>

<p>Ne tartott vón ilyen árra,<br>
<span class=s>vetett volna ki</span><br>
Észak homályló havára<br>
<span class=s>dérrel porlani,</span>

<p>vagy Dél izzadt erdejében<br>
<span class=s>tigris tépne szét,</span><br>
vagy gyík fülelné belőlem<br>
<span class=s>az éj gyors neszét,</span>

<p>vagy egy éjjel hordanának<br>
<span class=s>szét a termeszek, – –</span><br>
vagy tengeri zöld homálynak,<br>
<span class=s>ahol elleszek</span>

<p>virágállatok közt csendben,<br>
<span class=s>mint cipő-virág,</span><br>
mig belepnek puha testtel<br>
<span class=s>iszamos csigák.</span>

<p>Oh, sudarán fa lombjának,<br>
<span class=s>szagolna maki,</span><br>
vagy csak mocsári gólyának<br>
<span class=s>vetett volna ki!</span>

<p>Az is befüzne kigyóval,<br>
<span class=s>szállana velem,</span><br>
lassút lépne s állva tollal<br>
<span class=s>fedné egy felem.</span>

<p>Rab vagyok a költő lábán,<br>
<span class=s>két éve tapos,</span><br>
két megtörött, szelid orcám<br>
<span class=s>azért bánatos.</span>

<p><small>1932</small>
</div>
</article>

<article id=fak>
<div class=vers>

<h2>Fák</h2>

<p>Puha szántások esővert, leves<br>
<span class=s>gerezdjei között</span><br>
csüggedten várják a fák a sebes,<br>
<span class=s>apadt mellű ködöt.</span>

<p>Sárga levelük lefele konyul,<br>
<span class=s>törzsük vizes, ragyog.</span><br>
Kisírtan állnak – gyorsan alkonyul<br>
<span class=s>s e fák magányosok.</span>

<p>Még gallyas, vágatlan, sudár alak<br>
<span class=s>mind: hántatlan dorong.</span><br>
Fényes gyümölcsük helyén hallgatag,<br>
<span class=s>zömök varjú borong.</span>

<p>Görcsösen fogja ijedt gyökerük<br>
<span class=s>az elmálló talajt.</span><br>
Nedvük sebesen kering, tüdejük<br>
<span class=s>még zörren, még sohajt.</span>

<p>Rügyre gondolnak mormolva e fák.<br>
<span class=s>S a tág ég tiszta, nagy –</span><br>
reggel az erkölcs hűvös, kék vasát<br>
<span class=s>megvillantja a fagy.</span>

<p><small>1932</small>
</div>
</article>

<article id=halo>
<div class=vers>

<h2>Háló</h2>

<p>Hull a hajam, nincs kenyerem,<br>
<span class=s>tollam vásik,</span><br>
halász bátyám így veszett el.<br>
<span class=s>Él így más is.</span>

<p>Idegeim elmeritem,<br>
<span class=s>mint a hálót,</span><br>
hust fogni s a nehéz vizen<br>
<span class=s>könnyű álmot.</span>

<p>Szakadt lehet – gondolkozom, –<br>
<span class=s>az én hálóm.</span><br>
Kiaggatom, megfoltozom.<br>
<span class=s>S íme, látom –</span>

<p>Kiterített fagyos hálóm<br>
<span class=s>az ég, ragyog –</span><br>
jeges bogai szikrázón<br>
<span class=s>a csillagok.</span>

<p><small>1932</small>
</div>
</article>

<article id=judit-versek-toredekei>
<div class=vers>

<h2>[Judit-versek töredékei]</h2>
<div class=vers>
<p>Arcodon könnyed ott ragadt<br>
kicsike kezed megdagadt<br>
kicsim ne búsulj tartsd magad<br>
azért hogy rongyoskodsz velem<br>
szövetség ez s nem szerelem<br>
lakásunk műhely s jégverem<br>
hol zúg a szél

<p>az ember nagykabátban él<br>
az ember él<br>
kenyeret eszik és remél<br>
várja hogy elmuljon a tél<br>
hogy egy padon a napba üljön<br>
és fölpiruljon még a vér

<hr id=mikor-dolgozol-csendesen>

<p>Mikor dolgozol csendesen,<br>
érzed-e néha kedvesem,<br>
hogy bár éhezve, fázva<br>
buvunk össze a nyirkos házba,
</div>
<hr id=zugo-feher>
<div class=vers>
<p>Zúgó, fehér<br>
falkában ujból<br>
ránk tört a tél.

<p>Semmi remény.<br>
Gyémánt a mennybolt,<br>
erős, kemény.

<p>Begyujthatunk?<br>
Muszáj. Oly lágyak,<br>
gyengék vagyunk.

<p>Az ágy meleg.<br>
Simuljunk összébb.<br>
Vágy nem feled.

<p>Ruhát, neked,<br>
s teritett asztalt,<br>
uj székeket.

<hr id=eros-kemeny>

<p>Erős, kemény<br>
gyémánt a mennybolt.<br>
De te meg én?

<p>Gyengék vagyunk;<br>
szenet kell venni,<br>
begyujtanunk.

<p>Mint más szegény,<br>
pénzt és nyugalmat <br>
terveztem én.

<p>Vágy nem feled.<br>
Simuljunk összébb.<br>
Az ágy meleg.
</div>
<hr id=fagyon-veszek-vagy-ehen>

<p>Fagyon veszek, vagy éhen. Igy a sorsom.<br>
Már rálépett a lábomra a tél.<br>
Bordáimat kiálló lécként hordom<br>
és kócmadzagként lóg bennem a bél.

<hr id=kedveskem>

<h3><small>Én</small></h3>

<p>Kedveském, ha szemed lágy lobogásait<br>
összegyüjthetném s pici polcaink közt<br>
libbennének – öreg bútoraink puha<br>
táncukat elmosolyodva néznék.

<h3><small>Ő</small></h3>

<p>Édeském …………………………………………………

<h3><small>Én</small></h3>

<p>Kedveském, ha szelíd két karod átölel,<br>
mintha édes, holt anyukám öléből<br>
lassú lelkem, a lágy, még ma se lépve ki<br>
mind csak aludna a gyors világban.

<h3><small>Ő</small></h3>

<p>Édeském, ha szerény friss vacsoránk után<br>
földerülten jaj ki se mondhatom, hogy<br>
büszkén, boldogan – úgy kell

<hr id=mily-szep-vagy>

<p>Mily szép vagy, milyen gyönyörü,<br>
mindenütt kerek s gömbölyü

<p>Alvást ér, ha rád borulok,<br>
mikor ölellek, megfulok<br>
s holtomból ujjá éledek,<br>
hogy el ne vesszelek tégedet.

<hr id=jutkam-csapodj>

<p>Jutkám, csapódj! én szép szőke kalászom!<br>
Könnyezz! potyogtasd buzaszemeid!<br>
Tested már nem lesz lágy fonott kalácsom.<br>
Lehull a sarló. Hát majd felveszik.

<p><small>1932</small>
</div>
</article>

<article id=tehervonatok-tolatnak>
<div class=vers>

<h2>(Tehervonatok tolatnak … )</h2>

<p>Tehervonatok tolatnak,<br>
a méla csörömpölés<br>
könnyü bilincseket rak<br>
a néma tájra.

<p>Oly könnyen száll a hold,<br>
mint a fölszabadult.

<p>A megtört kövek<br>
önnön árnyukon fekszenek,<br>
csillognak<br>
maguknak,<br>
úgy a helyükön vannak,<br>
mint még soha.

<p>Milyen óriás éjszaka<br>
szilánkja ez a sulyos éj,<br>
mely úgy hull le ránk,<br>
mint a porra a vasszilánk?

<p>Napszülte vágy!<br>
Ha majd árnyat fogad az ágy,<br>
abban az egész éjben<br>
is ébren<br>
maradnál?

<p>A raktár<br>
előtt poros lámpa ég.<br>
Csak látszik, nem világit,<br>
ilyen az ész, ha áhit.<br>
Pislog élénken, holott<br>
nagy halott<br>
fény az ég.

<p><small>1932 [?]</small>
</div>
</article>

<article id=hova-forduljon-az-ember>
<div class=vers>

<h2>(Hová forduljon az ember … )</h2>

<p>Hová forduljon az ember, ha nem tartozik a harcosok közé,<br>
nem dob be ablakot, nem tép föl uccaköveket?<br>
Hová forduljon az ember, ha nem tartozik a harcosok közé<br>
és nem elégedetlen, bár nem elégedett?

<p>Hová forduljon az ember – ismétli megint az ismerős.<br>
Borostás arca mintha látna, de a szeme semmit se néz, akár a halé.<br>
Milyen gyönge és bánatos! És bánata mily alapos, erős!<br>
Meghalni semmiért sem tudna, de ha villamos ütné el, bátran állna a halál elé.

<p>Tudja mindazt, mit én tudok, de nem onnan tudja, ahonnan én.<br>
Eszét külön, szivét külön szárnyalja be az egyröptű szó.<br>
– Madarat lát? – pihe suhan s a csontváz ott áll messzi kopasz ág zörgő tetején – –<br>
néki a fogalmak hideg vasak, miket csak messziről szemlélni jó.

<p>Nézd! szólnék, de mit is mondjak? Meghallgat, de legbelül egy öregre figyel<br>
ki szomorúan mosolyogva őszi esőben lebontott hajjal bolyong<br>
hűvös szelét már én is érzem s megrendülök. El innen, el –<br>
Ellenség ő, ellenségünk páralepte szemeivel –<br>
nekünk vaskörmével kivül, a hideg kályhán csörömpöl, guggol a gond.

<p><small>1932 [?]</small>
</div>
</article>

<article id=invokacio>
<div class=vers>

<h2>Invokáció</h2>

<p>Énekelni oly nehéz, hol kiváncsi szemek figyelnek,<br>
Mégis, elfogódva bár,<br>
Fujd el dalod, zengd a munkások dalát.<br>
Föl vagy húzva az életre s végül minden óramű lejár.<br>
Nyisd meg szived, a világ alázatosan ül a kapunál.<br>
Ez itt körül mind ellenség, gondold meg jól, az nyugalmat ád.<br>
Énekelni oly nehéz itt, énekeld a munkások dalát!

<p>Tekints körül e tört sikon, melyre kövér falkában épp betör a homály.<br>
Nincs ideje vigadásnak, ládd a nap is feldöntött pohár.<br>
Mi már nyugtalan álmunkhoz készülődünk – drága a világ, –<br>
Cirpelni kezd a fáradtság; énekeld a munkások dalát!

<p>Óh hogy fetreng a nagy este! Erdős öléből sötéten dől a vér.<br>
Az orvos szerint százhúsz milliónak nem jut egy falat kenyér.<br>
Ama százhúsz millióban, mely a hold-zsupp födte ólban rongyaiba váj,<br>
Megszületett az a Gyermek, kit nem véd sem Isten, sem Király –<br>
Egész világ ege alatt<br>
Emeld föl műszered, szavadat, –<br>
Ismered a modern pszichológiát, –<br>
Szíved elől nincs menekvés. Énekeld a munkások dalát!

<p>Rebbentsd meg a kiváncsiak gúnyos csapatát.<br>
Hölgyek, urak, ismerősök. Mosolyogni akarsz, mint barát.<br>
Rájuk vagy utalva. S mintha néznétek egymást ablakon át.<br>
– Csörrenjen meg az az üveg! Énekeld a munkások dalát!

<p><small>1932. dec.</small>
</div>
</article>

<article id=teli-ejszaka>
<div class=vers>

<h2>Téli éjszaka</h2>

<p>Légy fegyelmezett!

<p>A nyár<br>
ellobbant már.<br>
A széles, szenes göröngyök felett<br>
egy kevés könnyű hamu remeg.<br>
Csendes vidék.<br>
A lég<br>
finom üvegét<br>
megkarcolja pár hegyes cserjeág.<br>
Szép embertelenség. Csak egy kis darab<br>
vékony ezüstrongy – valami szalag –<br>
csüng keményen a bokor oldalán,<br>
mert annyi mosoly, ölelés fönnakad<br>
a világ ág-bogán.

<p>A távolban a bütykös vén hegyek,<br>
mint elnehezült kezek,<br>
meg-megrebbenve tartogatják<br>
az alkonyi tüzet,<br>
a párolgó tanyát,<br>
völgy kerek csöndjét, pihegő mohát.

<p>Hazatér a földmíves. Nehéz,<br>
minden tagja a földre néz.<br>
Cammog vállán a megrepedt kapa,<br>
vérzik a nyele, vérzik a vasa.<br>
Mintha a létből ballagna haza<br>
egyre nehezebb tagjaival,<br>
egyre nehezebb szerszámaival.

<p>Már fölszáll az éj, mint kéményből a füst,<br>
szikrázó csillagaival.

<p>A kék, vas éjszakát már hozza hömpölyögve<br>
lassudad harangkondulás.<br>
És mintha a szív örökről-örökre<br>
állna s valami más,<br>
talán a táj lüktetne, nem az elmulás.<br>
Mintha a téli éj, a téli ég, a téli érc<br>
volna harang<br>
s nyelve a föld, a kovácsolt föld, a lengő nehéz.<br>
S a szív a hang.

<p>Csengés emléke száll. Az elme hallja:<br>
Üllőt csapott a tél, hogy megvasalja<br>
a pántos égbolt lógó ajtaját,<br>
melyen a gyümölcs, a búza, fény és szalma,<br>
csak dőlt a nyáron át.

<p>Tündöklik, mint a gondolat maga,<br>
a téli éjszaka.

<p>Ezüst sötétség némasága<br>
holdat lakatol a világra.

<p>A hideg űrön holló repül át<br>
s a csönd kihűl. Hallod-e, csont, a csöndet?<br>
Összekoccannak a molekulák.

<p>Milyen vitrinben csillognak<br>
ily téli éjszakák?

<p>A fagyra tőrt emel az ág<br>
s a pusztaság<br>
fekete sóhaja lebben – –<br>
varjucsapat ing-leng a ködben.

<p>Téli éjszaka. Benne,<br>
mint külön kis téli éj,<br>
egy tehervonat a síkságra ér.<br>
Füstjében, tengve<br>
egy ölnyi végtelenbe,<br>
keringenek, kihúnynak csillagok.

<p>A teherkocsik fagyos tetején,<br>
mint kis egérke, surran át a fény,<br>
a téli éjszaka fénye.

<p>A városok fölött <br>
a tél még gőzölög.<br>
De villogó vágányokon,<br>
városba fut a kék fagyon<br>
a sárga éjszaka fénye.

<p>A városban felüti műhelyét,<br>
gyártja a kínok szúró fegyverét<br>
a merev éjszaka fénye.

<p>A város peremén,<br>
mint lucskos szalma, hull a lámpafény,<br>
kissé odább<br>
a sarkon reszket egy zörgő kabát,<br>
egy ember, üldögél,<br>
összehúzódik, mint a föld, hiába,<br>
rálép a lábára a tél …

<p>Hol a homályból előhajol<br>
egy rozsdalevelű fa,<br>
mérem a téli éjszakát.<br>
Mint birtokát<br>
a tulajdonosa.

<p><small>1932. dec.</small>
</div>
</article>

<article id=haszon>
<div class=vers>

<h2>Haszon</h2>

<p>Dagassz gázlángnál kenyeret,<br>
vagy égess lukas, vörös téglát;<br>
törje kapa a tenyered;<br>
áruld magad, míg leng a szoknyád;<br>
feküdj hanyatt és deszkázz aknát;<br>
cipelj zsákot a piacon;<br>
tanulj, vagy ne tanulj ki szakmát –<br>
itt állsz és ott ül a haszon.

<p>Öblíts benzinben selymeket;<br>
szedd guggolva a vörös hagymát;<br>
ölj kecskét, amely rád mekeg;<br>
jól szabj, hogy álljon jól a nadrág;<br>
csak rajta, mikor abbahagynád!<br>
Kirugnak s mit nyerhetsz azon?<br>
Koldulsz? Betörsz? A rend lecsap rád –<br>
itt állsz és ott ül a haszon.

<p>Költsél epedő verseket;<br>
pácolj prágai módra sonkát;<br>
gyűjts gyógynövényt; fejts kőszenet;<br>
vezess főkönyvet s rejtsd a titkát;<br>
viselj aranyzsinóros sapkát;<br>
élj Párizsban vagy Szatymazon, –<br>
mire a béredet kikapnád,<br>
itt állsz és ott ül a haszon.

<p>Attila, folytatnám, de unnád;<br>
tudod, hogy nem élsz lazacon –<br>
vagy ténferegsz, vagy adnak munkát<br>
s itt állsz és ott ül a haszon.

<p><small>1932. dec.</small>
</div>
</article>
</div>
<script src=jquery-2.0.3.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>