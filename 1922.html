<!doctype html>

<html lang=hu>

<meta charset=utf-8>
<title>1922 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5.js></script><![endif]-->

<header>
<img src=jozsef-attila.jpg alt height=291 width=207>

<h1 id=targymutato><a href=index.html title="Vissza a főoldalra">József Attila <span>összes versei</span></a></h1>

<ul class="form search">
<li>
<form id=search role=search>
<label for=verskeres>Vers keresése cím szerint:</label>
<input id=verskeres placeholder="Vers keresése…" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1922.html#targymutato title="Vissza az oldal tetejére">↑</a>
</ul>
</nav>

</header>
<div role=main>

<h1 class=ev id=1922>1922</h1>

<article id=tavol-zongora-mellett>
<div class=vers>
<h2>Távol zongora mellett</h2>

<p>A hangok ömlenek a zongorából,<br>
Mint illatos teából száll a gőz.<br>
Lassan simítja arcomat a mámor<br>
És bennem most száz élet kergetőz.

<p>Mártának hangja jut eszembe mostan,<br>
Oly bársonyos volt s ez nem az övé.<br>
Szegény, talizmánt tőle nem is hoztam.<br>
Szemem mered a zongora fölé.

<p>A csókos ajka itt remeg előttem,<br>
Ó jaj, hogy tőle messze elvetődtem,<br>
Ó jaj, emléke mért olyan erős?

<p>Hová kell mennem? Nem enyhít a Távol.<br>
És hangok ömlenek a zongorából,<br>
Mint illatos teából száll a gőz.

<p><small>1922. ápr. 11.</small>
</div>
</article>

<article id=eroenek>
<div class=vers>
<h2>Erőének</h2>

<p>Derekamban tizenhétéves izmok ringatóznak<br>
És szemem meg nem csorbul a horizontnak az élén.<br>
Én vállamra veszem a Tavaszt<br>
S a szívemnek hozom el.<br>
Bírom vonszolni Időtlenségem igáját<br>
És térdeim nehezebb súlyú sóhaj alatt is<br>
Meg nem rogyadoznak.<br>
Én magamban rejtem a tűzokádót,<br>
De ajkaim keserű rimeknek a bánatát facsarják.<br>
Talpam alatt gúlák világa porladozik szét<br>
És a végtelen Nap ideszédült lelke<br>
Égbebillenő fejem koszorúzza.<br>
Összeszorított öklömről a sebek lecsöpögnek<br>
S én még tudok is alázattal borulni<br>
Anyám begyepesedett koporsójára.

<p><small>1922. ápr.</small>
</div>
</article>

<article id=nagy-ajandekok-tora>
<div class=vers>
<h2>Nagy ajándékok tora</h2>

<p>Ökölnyi nagy rubinkövet adok,<br>
Akaszd nyakadba s nézd hogyan ragyog<br>
Szived fölött, a melled közepén,<br>
Csudáld, hogy ízzik, mint parázs, a fény.

<p>Szememből fődre koszorút szövök,<br>
Mint istennőhöz, hozzád úgy jövök,<br>
Utad selyemmel, rímekkel verem,<br>
De rajt’ ne járj, mert ott sohaj terem.

<p>Ha szomjazol, hát asszubort adok,<br>
De pár sötétlő könnyet benn hagyok<br>
S ha érzed, hogy az íze keserű –,<br>
Azért csak idd, nincs édesebb nedű.

<p>Ha tested fázik, lelkem Rád adom,<br>
Két vállad bársonnyal betakarom.<br>
És reszkető agyam, ha éhezel –,<br>
Szükségbe nálam soha nem leszel.

<p>S ha fáradt tested megpihenni vágy,<br>
Nyugodj karomba, – nincs puhább faágy<br>
S mert kell majd egyszer mégis oltalom:<br>
Fogadd, fogadd el, kérlek, a karom.

<p>Fogadd el, vélük bármit is tehetsz,<br>
Azért hozzám kegyetlen nem lehetsz.<br>
Ha nem jönnél is, mind Tiéd marad,<br>
Nem kéri vissza gyönge pillanat.

<p><small>1922. máj. 17.</small>
</div>
</article>

<article id=kontosok>
<div class=vers>
<h2>Köntösök</h2>

<p>Remegni kell a vérsötét<br>
Gyökérző Bánat köntösét<br>
S tisztelni kell, ki hordja Ember<br>
És ebfoggal nem tépi szét.

<p>Csalán s tövisből jólszövött<br>
És nem libeg a test fölött,<br>
Tapad, szorul, ölel, fujt és mar,<br>
Az emberrel szint’ összenőtt.

<p>És néha egyszerű, poros<br>
És néha meg rózsás-piros<br>
És néha szemszinű, meg barna,<br>
De mindig egyformán szoros.

<p>És néha pókhálós, avas<br>
És néha súlyos, mint a vas<br>
És néha meg aranyszegélyű<br>
S csillog, mint messzi kék havas.

<p>Rettegni kell a vérsötét<br>
Gyökérző Bánat köntösét<br>
S tisztelni kell, ki hordja Ember<br>
És ebfoggal nem tépi szét.

<p>Ki fölvette, azon marad<br>
És benne jár és nem szabad.<br>
Elhordja egész életén át,<br>
Míg teljesen szét nem szakad.

<p><small>1922. máj. 17.</small>
</div>
</article>

<article id=a-gyermekszemu-elet-tavon>
<div class=vers>
<h2>A gyerekszemű élet-tavon</h2>

<p>Eveztem én az élet kék taván.<br>
(Remegtem éles alkonyatkor egyszer,<br>
Mivelhogy nincsen semmi kabbalám

<p>S de furcsa állat a magános ember,<br>
Szeretne látni büszke partokat<br>
S kilépni egyre soha-soha nem mer,

<p>Csak messziről tár kapzsi karokat.)<br>
A víz pihent s gondoltam nagy kevélyet<br>
(Avar királyfi volt a gondolat):

<p>Pihen alattam a tajtékos élet,<br>
Egy vén öreg a parton gödröt ás:<br>
(Gyerekszem volt, de mélye feketéllett.)

<p>Riassza fel hát könnytelen csapás!<br>
Az ingó lécen bátoran megálltam<br>
S elém bukkant a vízi-óriás.

<p>Ajkát tartotta. Remegett az állam:<br>
Ha csókolom, a vérem nem hevül.<br>
(A partok égtek rőtszakállú lángban.)

<p>Aztán eltünt, otthagyva egyedül.<br>
S én még sokáig megkövülve vártam<br>
S úgy vert valami itt bennem, belül.

<p><small>1922 első fele</small>
</div>
</article>

<article id=alomban-enyem-vagy>
<div class=vers>
<h2>Álomban enyém vagy</h2>

<p>A boldogságunk némán meghúzódott<br>
És mi is hallgattunk a titkolódzó csöndben.<br>
Kályhánk lángja is örömmel lobogott<br>
S ajkunkat a szerelem szárazra perzselte.<br>
A komoly falióra se mormogott<br>
S meghökkentek akkor a büszke, fehér falak…

<p>Álomban mindig egészen enyém vagy.<br>
S hiszem fönn is néha, hogy megcsókoltalak.

<p><small>1922 első fele</small>
</div>
</article>

<article id=lelekszirteken>
<div class=vers>
<h2>Lélekszirteken</h2>

<p>A lelkem életért zugó tavában<br>
Rimek lapulnak, mint a zátonyok.<br>
Szerelmem űz, hogy rajta csolnakázzam<br>
És szívemen el is barangolok.

<p>De csolnakom a habja elragadta,<br>
Sodorja éles zátonyok között.<br>
(A tájat erre bánat-népség lakja<br>
S én bánatom is ide költözött.)

<p>Fáradt nyugvással csak hagyom rohanni<br>
S zokogva várok, hátha partot ér;<br>
Még könnyem is van nékem; ó van annyi,

<p>Hogy vezekeljek minden álmamér’ –<br>
És öntöm is sürűn, bőséggel, híven,<br>
Míg tördelődik szirteken a szívem.

<p><small>1922 első fele</small>
</div>
</article>

<article id=nem-tudunk-elni>
<div class=vers>
<h2>Nem tudunk élni</h2>

<p>Bennem betöltetlen szomorúság tátong<br>
S gizgazzal benőve minden istenoltár.<br>
Hajh, vágyak anyja, de mostoha voltál.

<p>Eltévedtem járván erdő-rengetegen.<br>
A félelem sikong zirrenő haraszttal<br>
S vén adós erdő nem űz, nem marasztal.

<p>A fák sudarára szállt az Est, az álnok<br>
És torkom  szorongatja valami titok:<br>
Ajkat én miért csak sóhajra nyitok?

<p>Magyar vagyok én is, (rivallnak a kányák)<br>
Ilyen vagyok én és sose leszünk mások.<br>
Jaj, jaj, nem tudunk élni, nyavalyások.

<p><small>1922 első fele</small>
</div>
</article>

<article id=utrakeszseg>
<div class=vers>
<h2>Útrakészség</h2>

<p>Ha elmegyek, ha szólítanak,<br>
Utánam minden ittmarad.<br>
Össze leszek már én törve,<br>
Csóktalanul meggyötörve.<br>
S utánam minden ittmarad.

<p>Mennyi lány és mennyi ajándék!<br>
Mennyi bűn és mennyi szándék!<br>
De a bűnös, én nem vagyok,<br>
De a gyáva – én az vagyok.<br>
Mennyi bűn és mennyi szándék!

<p>Én soha, soha nem nyugodtam,<br>
Mindig, mindig csak futottam.<br>
De miért is? – nem is tudom;<br>
Szilaj Bánat az én hugom,<br>
Jaj, a hugommal futottam.

<p>A szerelemmel leszámolok,<br>
Az élettel elszámolok.<br>
Nincsen semmim s kire hagyjam,<br>
Nincs szeretőm, mit tagadjam.<br>
Az élettel is számolok.

<p>De csak az bánt most, ha szerettem,<br>
Hogy balog volt minden tettem.<br>
Néha bárgyú képpel álltam,<br>
Hogy szavakra nem találtam,<br>
Hogy balog volt minden tettem.

<p>Jaj, nem kisért az arany hangja,<br>
Se fényes cím nagy harangja.<br>
S ez a sorsunk – pici ember<br>
Nagyot merni soha nem mer,<br>
Csak törődik s nincs haragja.

<p>Szerettem én is a rózsákat,<br>
Még jobban a parti fákat.<br>
Lesz még virág, csókos rózsa,<br>
Sóhajt fa is le a tóra<br>
S nem szeretem már a fákat.

<p>Az én részem, a száz aranyom<br>
Nem az enyém, mind itt hagyom.<br>
Össze leszek már én törve,<br>
Csóktalanul meggyötörve.<br>
– Élet, Élet, Terád hagyom!

<p><small>1922 első fele</small>
</div>
</article>

<article id=egyszeru-vers>
<div class=vers>
<h2>Egyszerű vers</h2>

<p>Mikor már minden sötét és felszakad köröttünk lilán az ég, akkor<br>
<span class=s>szeretném látni a szemedet.</span><br>
Mikor látlak, csak a szemedet nézem és szeretném megcsókolni<br>
<span class=s>kezedet merészen.</span><br>
Szeretném megcsókolni s mikor ott vagyok Melletted, tudom, hogy<br>
<span class=s>nem fogom megcsókolni a kezedet.</span>

<p><small>1922 első fele</small>
</div>
</article>

<article id=lovas-a-temetoben>
<div class=vers>
<h2>Lovas a temetőben</h2>

<p>Ha jő a sápadt ifjú-Éjjel,<br>
Kit csókkal vár a Nap leánya,<br>
Kitárul két temetőkapu<br>
S belovagol búsan-frissen<br>
Az álmok kapitánya.

<p>Bukott vezér, könnyet is hullat,<br>
Bús daccal bolyong szerte-széjjel,<br>
Lova már nyihog, gödröt kapar,<br>
Riadtan várja. – Sok a sír<br>
S fut a Holddal az Éjjel.

<p>Uj hant előtt sóhajtva áll meg,<br>
De kemény marka vasba szorul.<br>
És megy és jár sok sír között<br>
– Még a Hajnal is kacagja –<br>
Részegedve, botorul.

<p>Lovára borul. Visszaüget,<br>
Búcsút int minden hulla-rögnek.<br>
S az eliramló lovas után<br>
Álomtemetőből vissza<br>
A vágyak dübörögnek.

<p><small>1922 első fele</small>
</div>
</article>

<article id=nem-nem-soha>
<div class=vers>
<h2>Nem! Nem! Soha!</h2>

<p>Szép kincses Kolozsvár, Mátyás büszkesége<br>
Nem lehet, nem, soha! Oláhország éke!<br>
Nem teremhet Bánát a rácnak kenyeret!<br>
Magyar szél fog fúni a Kárpátok felett!

<p>Ha eljő az idő – a sírok nyílnak fel,<br>
Ha eljő az idő – a magyar talpra kel,<br>
Ha eljő az idő – erős lesz a karunk,<br>
Várjatok, Testvérek, ott leszünk, nem adunk!

<p>Majd nemes haraggal rohanunk előre,<br>
Vérkeresztet festünk majd a határkőre<br>
És mindent letiprunk! – Az lesz a viadal!! –<br>
Szembeszállunk mi a poklok kapuival!

<p>Bömbölve rohanunk majd, mint a tengerár,<br>
Egy csepp vérig küzdünk s áll a magyar határ<br>
Teljes egészében, mint nem is oly régen<br>
És csillagunk ismét tündöklik az égen.

<p>A lobogónk lobog, villámlik a kardunk,<br>
Fut a gaz előlünk – hisz magyarok vagyunk!<br>
Felhatol az égig haragos szózatunk:<br>
Hazánkat akarjuk! vagy érte meghalunk.

<p>Nem lész kisebb Hazánk, nem, egy arasszal sem,<br>
Úgy fogsz tündökölni, mint régen, fényesen,<br>
Magyar rónán, hegyen egy kiáltás zúg át:<br>
Nem engedjük soha! soha Árpád honát!

<p><small>1922 első fele</small>
</div>
</article>

<article id=falak>
<div class=vers>
<h2>Falak</h2>

<p>Kopár szobám – kopárabb négy fala<br>
Csupaszon, fázón mered az égnek.<br>
Talán a kékes magasba vágynak,<br>
Hol nem fú szél és csillagok égnek.

<p>Őriznek engem, óvnak, szeretnek –<br>
Kétoldalt egy-egy, hátul egy s elől.<br>
– Ha meghalok, gondolom magamban,<br>
E négy fal akkor rögtön összedől.

<p>Föltámad akkor Anyjok a Szélvész,<br>
Föltámad akkor Apjok a Vihar<br>
S tetemem lassan betakargatják<br>
A leomló falak poraival.

<p><small>1922 első fele</small>
</div>
</article>

<article id=a-vergodo-diak>
<div class=vers>
<h2>A vergődő diák</h2>

<p>Előtte sívár halom mered,<br>
Két szemében a szíve remeg.<br>
– Szegény diák.

<p>Illatos és csókos az éjjel,<br>
Piros szirmok szállanak széjjel<br>
Rózsatövön.

<p>Nagyon szeretne kisuhanni,<br>
Mámoros csókban együtthalni<br>
Valakivel.

<p>Hanyatt feküdni uccakövön<br>
S úgy várni, ha már nincs más öröm,<br>
Naptalanul.

<p>Száguldani egy örök éjen<br>
S az éji széllel friss fehéren<br>
Titkolózni.

<p>Vágyva vár kint az Élet-asszony<br>
Egy új sebet hogy fölfakasszon<br>
Ifjú ajkon.

<p>De hiába, ő nem csókolhat,<br>
A diák nem megy, int a Holnap.<br>
(Elhal a Vágy.)

<p>S előtte sívár halom mered,<br>
Két szeméből a bánat ered.<br>
– Szegény diák.

<p><small>1922 első fele</small>
</div>
</article>

<article id=nezem-a-lampat>
<div class=vers>
<h2>Nézem a lámpát</h2>

<p>Nézem a lámpám. Villamos lámpa.<br>
Fűti egy titkos, rejtett erő.<br>
Tompa árnyékból csillogó élet lesz,<br>
Ahogy belőle fény tör elő.

<p>Nézzétek, milyen megfoghatatlan,<br>
Csupa titok, csupa hatalom<br>
S mégis, fényével akkor pompázhat csak,<br>
Mikor én, az Ember, akarom!

<p>Midőn lefekszem s oltom a lámpát,<br>
Váratlanul azon akadok:<br>
Mi lenne, hogyha többé föl nem gyulna<br>
S örökre sötétbe maradok!

<p><small>1922 első fele</small>
</div>
</article>

<article id=varakozas>
<div class=vers>
<h2>Várakozás</h2>

<p>Alszik a vár, elhagyatott. Kong a terem, fojt a magány.<br>
Porbelepett ó-aranyos oszlopi közt lóg a falán<br>
Sok fekete, ódon, öreg hősi vezér, ősi alak<br>
Képe s a vár elhagyatott. Állnak az ősz, néma falak.

<p>Kincs, arany és drága ezüst. Szellemeké mind e halom<br>
(Szívem e vár.) s alvad a bor, ízzik a Vágy ravatalon.<br>
Mennyezetes, szép nyoszolya, rajt’ a selyem csókra terül.<br>
Őrzi merev isteni nő, friss mosolya is merevül.

<p>Nesztelenűl dús, puha, lágy szőnyegek is fekszenek ott,<br>
Mint a mezőn elfeledett, hóbefedett, árva halott.<br>
Udvaron egy mélyvizü kút, rátüz a Nap, habja vakít<br>
S alszik a vár, elhagyatott, mint a halott. Vár valakit.

<p><small>1922 első fele</small>
</div>
</article>

<article id=csend>
<div class=vers>
<h2>Csend</h2>

<p>Riasztó, mint a fölmorajló tenger<br>
És mint a végtelen hó épp olyan.<br>
Álarca mélyén bús Halál rohan –<br>
Jaj, üstökömbe kap s én gyáva Ember

<p>Remegve ejtem lelkemet elébe.<br>
A szívem hallgatom – kopog-e még?<br>
És megunom ez egyhangú zenét,<br>
Pedig de jó, ha ver és nincsen vége.

<p>Úgy érzem, mintha ingoványon járnék<br>
És jaj süpped alattam a talaj,<br>
De bennem még ellentállás szaval,

<p>De fülemet betömte. – Ó, mi vár még<br>
Reám, ki immár néma, hangtalan.<br>
– Fejem lehajtva megadom magam.

<p><small>1922 első fele</small>
</div>
</article>

<article id=bus-magyar-eneke>
<div class=vers>
<h2>Bús magyar éneke</h2>

<p>Száll az ének a mezőnek, esti szellő hollószárnyán,<br>
Valami kis kopott ember énekelget búsan, árván<br>
Bolondságról, szerelemről, kora őszről, illó nyárról<br>
S körülötte elterülő néma magyar pusztaságról.

<p>Fáj neki a teste, lelke, szíve tája, szemegödre,<br>
Nem is tudja, feltámad-e, elpihenne mindörökre.

<p>Titokzatos messzeségben istent keres magyar hangja,<br>
Régi honát, testvéreit – mást se tehet – siratgatja.<br>
Piros kedve pillangó volt, sárba fulladt ott Erdélyben,<br>
Zöld reménye foszlányai meghaltak a Felvidéken.

<p>Fáj neki a teste, lelke, szíve tája, szemegödre,<br>
Nem is tudja, feltámad-e, elpihenne mindörökre.

<p>Nincsen csak egy citerája, húrjai az égig érnek,<br>
Rajt’ pengeti balladáit véres könnynek, könnyes vérnek.<br>
Mámor esték elszállottak, ott fagytak a Karsztok alján<br>
S ismeretlen menyasszonya tört liliom, olyan halvány.

<p>Fáj neki a teste, lelke, szíve tája, szemegödre,<br>
Nem is tudja, feltámad-e, elpihenne mindörökre.

<p>Nem nézi a délibábot, túl van az már a határon<br>
S elkerüli zárt szemét az incselkedő pajkos álom.<br>
Holt vitézek sírtájára hullat dalt és nefelejcset<br>
S fohászkodik: Uram, Hazám el egészen ne felejtsed:

<p>Fáj neki a teste, lelke, szíve tája, szemegödre<br>
S hazáján ha segíthetne, élne mégis mindörökre.

<p><small>1922 első fele</small>
</div>
</article>

<article id=szerelmes-keseru-hazafisag>
<div class=vers>
<h2>Szerelmes keserű hazafiság</h2>

<p>Engem nem hívnak Párisok, Velencék,<br>
Hol mint szökőkút, gyöngyöz életár,<br>
Reám Hazám tarolt mezője vár –<br>
Ó, csak tarolt ne volna! én is mennék!

<p>Talán, talán úgy én is ott lehetnék.<br>
De itt aszott a tépdesett határ<br>
S hiába hullatom könyűm le, már<br>
Nem sercen fű és nem libegnek lepkék,

<p>Mert Istenúr hogy szántsa, bérre vár<br>
És semmim sincsen, amivel fizetnék,<br>
És hitem összedől, mint kártyavár:

<p>Jaj, Sorsunk elvesztette bús lelencét!<br>
És szívem sincs, odadtam régen már<br>
Egy szőke lánynak e fakult szelencét.

<p><small>1922 első fele</small>
</div>
</article>

<article id=varlak>
<div class=vers>
<h2>Várlak</h2>

<p>Egyre várlak. Harmatos a gyep,<br>
Nagy fák is várnak büszke terebéllyel.<br>
Rideg vagyok és reszketeg is néha,<br>
Egyedül olyan borzongós az éjjel.<br>
Ha jönnél, elsimulna köröttünk a rét<br>
És csend volna. Nagy csend.<br>
De hallanánk titkos éjjeli zenét,<br>
A szívünk muzsikálna ajkainkon<br>
És beolvadnánk lassan, pirosan,<br>
Illatos oltáron égve<br>
A végtelenségbe.

<p><small>1922 első fele</small>
</div>
</article>

<article id=juhasz-gyulahoz>
<div class=vers>
<h2>Juhász Gyulához</h2>

<p>Bátyám, ki bortól mámoros éneket<br>
Zengsz húrodon, Te, nézd a magyar hazát,<br>
<span class=s3>Csitítsd el Anna-kérő szíved</span><br>
<span class=s>S öntsd az erőd a reménytelenbe.</span>

<p>Hangod legyen az őszi vihar sötét<br>
Zúgása, melyben tompa a jajgatás,<br>
<span class=s3>De a harangszó messze hangzik</span><br>
<span class=s>S tornya fehérlik az éjszakában,</span>

<p>Ha sujt a villám s retten a gyönge szív.<br>
És ösztökéld a tétova honfiút:<br>
<span class=s3>Üzend, hogy nincsen Isten, Ember,</span><br>
<span class=s>Csak magyarok letiport hazája.</span>

<p>És hogyha kell, ó, csak könyörögj nekik,<br>
Hogy dolgozó nép karja erős marad<br>
<span class=s3>És vagdald föl meleg nagy szíved</span><br>
<span class=s>S oszd ki közöttük az éheseknek.</span>

<p>Csak így lehet célt érni magyarral el,<br>
Szidj, kérj, dörögj és hozd a reményt nekünk,<br>
<span class=s3>Mert hogyha nem remél a költő,</span><br>
<span class=s>Más ki remélne az új hazában.</span>
  
<p><small>1922 első fele</small>
</div>
</article>

<article id=fohaszkodo-enek>
<div class=vers>
<h2>Fohászkodó ének</h2>

<p>A szívem ócska, istenes, remek<br>
Szelence s rajta nem fogott a rozsda.<br>
Nyitott tenyéren nyujtom a magosba<br>
S a hajnalbíbor ércén megremeg.

<p>Isten, ha vagy – és benned hinni kell<br>
Kifosztott, földre vert bús jómagamnak –<br>
Ha vagy és vélem terveid is vannak,<br>
Ó, add, a csókját ifjan érjem el!

<p>Akkor nem szólnék többé nagy Nevedről,<br>
Csak öklöm ütné kétkedők hadát<br>
S ha nem teszed meg, bárha szeretetből,

<p>Marokkal összecíbálom haját,<br>
Úgy hogy sikolt, mint süllyedő naszád<br>
Bús kürtje távol barna part felé.

<p><small>1922. jún. 10.</small>
</div>
</article>

<article id=tavaszi-enek>
<div class=vers>
<h2>Tavaszi ének</h2>

<p>Éneklem a tavaszt, a fényt,<br>
Bimbózó ifjú zöld reményt,<br>
Szerelmes szívem sóhaját<br>
S csitítgatom szegényt,<br>
Nekem nyilik minden berek<br>
– A vérem játékos gyerek –<br>
S a Nap elém hajol<br>
És rám kacag, milyen ravasz<br>
– Ó pompa, szín, ó dús Tavasz! –<br>
Csak Márta nincs sehol.

<p>Havas telekre zsenge fű,<br>
A szellő nádi hegedű,<br>
Rügyeznek ifjú lányszivek,<br>
Az arcokon derű!<br>
Csikó nyerít szerelmi vészt<br>
S a torkom fölkiáltni készt:<br>
– Vén Földünk hogy forog!<br>
S a kék ég is milyen magas,<br>
– Ó pompa, szín, ó dús Tavasz!<br>
– Reá ha gondolok.

<p>Itt ékes, hímes szőnyegek,<br>
Ott északon a bús hegyek,<br>
Hol nem gondolnék rá soha –<br>
De arra nem megyek…<br>
– Rikolts, dalolj szegény torok:<br>
– Ihaj, a Földünk hogy forog!<br>
Ihaj szerelmi láz!<br>
Mig jő a Tél, ki béhavaz<br>
– Ó, pompa, szín, ó dús Tavasz! –<br>
S a halál citeráz.

<p><small>1922. jún. 18.</small>
</div>
</article>

<article id=aratasban>
<div class=vers>
<h2>Aratásban</h2>

<p>A búzát vágja sok szilaj legény<br>
– Marokszedő leány halad nyomukba –<br>
A síma réz-orcájok kipirulva.<br>
És villog a nap kaszájok hegyén.

<p>A rengő búza hódoló remény.<br>
Tikkadtan fekszik lábaikhoz hullva;<br>
Mint fáradt gyermek, anyjára borulva.<br>
És ihatnék a kutya is, szegény.

<p>Egy szomjazó legény hűs fához lábol,<br>
Jó hosszút kortyant öblös kulacsából<br>
És visszaindul, várja a dolog.

<p>A nap forró haragja újraéled,<br>
A homlokokról izzadság csorog,<br>
De gyűl a keresztekbe-rakott élet.

<p><small>1922. jún. 18. körül</small>
</div>
</article>

<article id=munkashalal>
<div class=vers>
<h2>Munkáshalál</h2>

<p>A gép elkapta. Messze fröccsent vére,<br>
Fehéren hullott földre a feje.<br>
(A férgek közt lesz immár a helye.)<br>
S letették kinn az udvar hűs kövére.

<p>Örök lett munkás két kezének éje.<br>
Irígyen nézte sok bús halvány arc,<br>
Az ő kezökben ég tovább a harc:<br>
A sok gyerekszáj vár a kis kenyérre.

<p>Megáll egy percre a dolog zaja,<br>
Elszáll egy ember könnyes sóhaja,<br>
Két éhes gyermek ágyán felriad.

<p>A gép megindul újra zakatolva<br>
S megy minden, mintha mi se történt volna:<br>
A földön még elég ember marad.

<p><small>1922. jún. 18. körül</small>
</div>
</article>

<article id=arany-kalasztol>
<div class=vers>
<h2>(Arany kalásztól…)</h2>

<p>Arany kalásztól duzzadt rónaságon<br>
– Úgy véltem – visz keresztül az utam,<br>
Madár trilláz gyümölcstől terhes ágon<br>
S majd megpihenek egy kis faluban.

<p>Hogy útra keltem pirkadott a hajnal,<br>
Homály karolta félig át a tájt.<br>
Az Ég szeméből hullt a könnyű halkkal<br>
S fölöttem őszi varju-horda szállt.

<p>Nincsen kalász a síró pusztaságon<br>
S madár helyett a szárazlombu fákon<br>
Sötét Gond rakja barna fészkeit.

<p>A földje is oly bús, szivós, makacs,<br>
Virágszál rajta sehol nem virít,<br>
Csak itt-ott egy-egy vérszinű pipacs.

<p><small>1922. jún. 18. körül</small>
</div>
</article>

<article id=nyari-delutan-a-szobaban>
<div class=vers>
<h2>Nyári délután a szobában</h2>

<p>Fuldoklik már a széternyedt szoba.<br>
A polituros asztal és a székek<br>
Vén arca kéksötét homályba réved.<br>
Vár rám a lépcső villogó foga.

<p>De lenn a fürdő-strandon, a Dunán,<br>
Piroscsíkos, vizes trikók feszülnek. –<br>
Jó ára van a könnyü tüllnek,<br>
A friss szél futkos fodrai után.

<p>Nem volna rossz az ódon Óbudába,<br>
Ingujjba lenni, vagy nem is ruhába.<br>
Kis korcsmában a sört isszák. – Talán

<p>Ha én is innék, habzana a szám.<br>
Száradt a számpadlása és a nyelvem.<br>
Jaj, inni kell, de akkor föl kell kelnem.

<p><small>1922. jún. 20. körül</small>
</div>
</article>

<article id=csokkeres-tavasszal>
<div class=vers>
<h2>Csókkérés tavasszal</h2>

<p><span class=s>Márta, hajad,</span><br>
<span class=s>Bronz-ajakad</span><br>
Kéri s lázad a vágyam<br>
<span class=s>Illatozó</span><br>
<span class=s>Vészt okozó</span><br>
Csókba lehelni be lágyan.<br>
<span class=s>Megremegő,</span><br>
<span class=s>Hű szerető</span><br>
Karban ölelni igézve,<br>
<span class=s>Édes ölön,</span><br>
<span class=s>Rózsatövön</span><br>
Szép szemeket megidézve.

<p><span class=s>Retten a lomb,</span><br>
<span class=s>Zöldel a domb –</span><br>
Arra szaladnánk ketten,<br>
<span class=s>Reppen a szél,</span><br>
<span class=s>Csókra beszél,</span><br>
Dalra kel önfeledetten,<br>
<span class=s>Véle dalol</span><br>
<span class=s>Itt valahol</span><br>
Szív-körülöttem a vérem:<br>
<span class=s>Csend, Kicsi, csend!</span><br>
<span class=s>Így, ez a rend –</span><br>
Most csak a csókod kérem.

<p><small>1922. jún. 23.</small>
</div>
</article>

<article id=keseru-nekifohaszkodas>
<div class=vers>
<h2>Keserű nekifohászkodás</h2>

<p>Gyere Úristen, nézd meg, itt vagyok –<br>
Tudom előtted el nem sáppadok.

<p>Azt, amit adtál – megvan épen – vedd el!<br>
‘sz csak hitegettem magam a Neveddel.

<p>Te oly erős vagy, gondolsz egyet s van,<br>
De nékem kínos a bizonytalan.

<p>Vagy nem is adtál, én véltem bolondul,<br>
Hogy számon élet – szöllő mustja csordul.

<p>Ne haragudj hát, Isten, nem hiszek,<br>
De nyakamban száz kétséget viszek.

<p>Szeress nagyon, hogyan, tudod Te jól azt,<br>
Mint Nap havat, amit magába olvaszt.

<p>Vagy üss agyon hát, csak törődj velem<br>
S én nem kérdem, hogy nincs-e kegyelem.

<p>Odaadom a vérem is, ha kéred.<br>
– Mily furcsa az, hogy Néked nincs is véred.

<p>Te jól tudsz engem, sorsom is tudod,<br>
De vedd el tőlem a talentumod.

<p>Ó szörnyű Isten, látogass meg engem!<br>
Jóságod úgyis mindhiába lestem.

<p>Tudom, előtted el nem sáppadok,<br>
Gyere Úristen, nézz meg, itt vagyok.

<p><small>1922. júl.</small>
</div>
</article>

<article id=szerelem-ez>
<div class=vers>
<h2>Szerelem ez?</h2>

<p><span class=s3>Őrjöngök, Rád ha néznek,</span><br>
Szeretne ütni két kemény ököl,<br>
Hogy útálom ízét a sárga méznek,<br>
Agyamban hogy csak arcod tündököl,<br>
Hogy megvetem szelét az élet-vésznek<br>
S haraggal bámulok az égre föl<br>
S ha sírni kéne, könnyeim is késnek<br>
S belőlem minden jóérzést kiöl.<br>
Szerelem ez? vagy, haj nem is tudom csak,<br>
Csak azt tudom, hogy megbolondulok,<br>
Bronzajkaim, mint gyáva koldusok,<br>
Csókmorzsáért könyörgenek – agyoncsap,<br>
Érzem, szaladj, rohanj kezem elől!<br>
Ihaj! ha egyszer öklöm öldököl,<br>
Ideráncigállak, nézd kevélyen, büszkén<br>
Hogy zúz sebet e gyáva két ököl<br>
S csókolj bolondul holtak füstös üszkén.<br>
Akarom kezeimbe sodorni hajad,<br>
Akarom megizelni telér ajakad,<br>
De mondd nekem, ki eddig nem is hittem,<br>
Karodban él az ifju Életisten!

<p><small>1922. júl.</small>
</div>
</article>

<article id=poganyos-hitvallas-magyarul>
<div class=vers>
<h2>Pogányos hitvallás magyarul</h2>

<p>Hol vagy erős pogány sereg,<br>
Hős Vata, bálványos berek?<br>
Hol alszol bátor Bocskay?<br>
Kossuth dicső csapatjai?!

<p>A bősz magyar vér nem buzog?<br>
Mint gyáva, hitvány koldusok<br>
Könyörgünk  már az életér’?<br>
Hadúr öszvérként mendegél?

<p>Ó nem, ilyet ne higgyetek –<br>
Hadúr itt van közöttetek,<br>
Hadúr a roppant Őspogány<br>
Üget sötétpej vadlován.

<p>Szegődjünk hát nyomába mi<br>
A gyávaságot irtani,<br>
Álljuk helyünket emberül –<br>
Ki kűzd megél, más elmerül.

<p>Megáll Isten meg a világ,<br>
Gyönyörrel bámul ily csudát,<br>
Hogy vasököllel ha akar,<br>
Szabad s egész lesz a magyar.

<p><small>1922. júl.</small>
</div>
</article>

<article id=nevnapi-dicseret>
<div class=vers>
<h2>Névnapi dícséret</h2>

<p>Rózsás ajkaidon mámoros élet él,<br>
munkás két kezeden nyílik a friss tavasz,<br>
hajlós-szál derekad – nincs fakadóbb virág!<br>
<span class=s>Hűs és drága zafír szemed.</span>

<p>Nem dícsérhetem én termetedet sehogy.<br>
Oly mű nincs sehol, ó, mely vele érne fel –<br>
márványkőben a vér: kő, nem igaz, nem él.<br>
<span class=s>Benned vér dübörög, piros.</span>

<p>Istentől ragadott bronzkoszorú hajad,<br>
arcod lent a pokol dús tüze érlelé,<br>
dombor kebled, ime, fénylik, akár a gyöngy.<br>
<span class=s>Krisztust vesztene el bokád!</span>

<p>Te vagy Máriaként asszonyok asszonya!<br>
Nem méltó tereád senki se, jól tudom.<br>
Ám én azt akarom, hullva borulj elém,<br>
<span class=s>mondván: El ne veszíts! Szeress!</span>
	 
<p><small>1922. júl. 29./1934</small>
</div>
</article>

<article id=leanykero-enek>
<div class=vers>
<h2>Leánykérő ének</h2>

<p>Friss, daloló szerelemmel elődbe<br>
Vonszolom ifju szivem s kacagok –<br>
Öltsd a karomba, hej, öltsd a karod,<br>
S hagyd a kezed a kezemben örökre.

<p>Érzed-e énekemet? Beköszönne<br>
Most a szivedbe, ha úgy akarod!<br>
Duzzad az ér meg a vér kavarog<br>
S nem harapok ajakadba – megölne.

<p>Jajj, ez a csókom elölne, tudom,<br>
Ámde ha engeded én megölellek.<br>
Zeng a szivemben a forradalom!

<p>Nézd e kemény kezeket, meg e mellet!<br>
Nászt dalolok Teneked szilajon.<br>
– Jajj, ha fülednek e dal sose kellett.

<p><small>1922. júl.–aug.</small>
</div>
</article>

<article id=csondes-esteli-zsoltar>
<div class=vers>
<h2>Csöndes estéli zsoltár</h2>

<p>Ó, Uram, nem birom rímbe kovácsolni dicsőségedet.<br>
Egyszerű ajakkal mondom zsoltáromat.<br>
De ha nem akarod, ne hallgasd meg szavam.

<p>Tudom, hogy zöldel a fű, de nem értem minek zöldel, meg<br>
<span class=s>kinek zöldel.</span><br>
Érzem, hogy szeretek, de nem tudom, kinek a száját fogja<br>
<span class=s>megégetni a szám.</span><br>
Hallom, hogy fú a szél, de nem tudom, minek fú, mikor én<br>
<span class=s3>szomorú vagyok.</span><br>
De ne figyelmezz szavamra, ha nem tetszik Neked.

<p>Csak egyszerűen, primitíven szeretném most Neked elmondani,<br>
<span class=s>hogy én is vagyok és itt vagyok és csodállak, de nem értelek.</span><br>
Mert Neked nincs szükséged a mi csudálásunkra, meg<br>
<span class=s>zsoltárolásunkra.</span><br>
Mert sértik füledet talán a zajos és örökös könyörgések.<br>
Mert mást se tudunk, csak könyörögni, meg alázkodni, meg kérni.

<p>Egyszerű rabszolgád vagyok, akit odaajándékozhatsz a Pokolnak is.<br>
Határtalan a birodalmad és hatalmas vagy meg erős, meg örök.<br>
Ó, Uram, ajándékozz meg csekélyke magammal engem.

<p>De ha nem akarod, ne hallgasd meg szavam.

<p><small>1922. júl.–aug.</small>
</div>
</article>

<article id=a-fust>
<div class=vers>
<h2>A füst</h2>

<p>Keményderékú gyárbörtön dús füstje<br>
Nagy kedvvel száll a piszkos égre föl.<br>
Szemében százszám szikra tündököl<br>
S haját borítja sóhajok ezüstje.

<p>Szelíden símul barna bús ökölre<br>
S a szívből ellop könnyet, bánatot,<br>
Kilop a szívből könnyet, bánatot,<br>
De ha akarná, csípne, marna, ölne.

<p>Ráomlik a gyár szürke gyászfalára,<br>
Fátyolt terít az izzadt munkásvállra<br>
S amíg a sok gép zúgva zakatol,

<p>Sötéten, büszkén, lázadó imával,<br>
Jó bátorsággal egyre följebb szárnyal –<br>
A vaksüket Istenhez; valahol.

<p><small>1922. júl.–aug.</small>
</div>
</article>

<article id=holttest-az-uccan>
<div class=vers>
<h2>Holttest az uccán</h2>

<p>Már félig készen, büszkén állt a fal,<br>
Mikor leszédült. – Orvosért hamar!<br>
Szegény fiú, erős volt s fiatal.

<p>Fehéren, törten ott feküdt a holt,<br>
Beszéltek hozzá – ajka mit se szólt.<br>
Ki volt az anyja? Jaj, ki volt, ki volt!!

<p>Körötte rajzott bámész uccanép,<br>
Mesélték hogy’ volt, máris szerteszét<br>
S nem fogta senki malteros kezét.

<p>Ijedt-kerek nagy szeme kimeredt,<br>
Lehetett látni benn a kék eget,<br>
Amint a Nap sütött a holt felett.

<p>Eszébe tán csak kedvese jutott,<br>
Vagy édes apja s tán az is halott,<br>
Vagy akiről soha nem is tudott.

<p>Leszédült vagy leugrott – jaj szegény,<br>
Erős vidám – és most halott legény<br>
És senki nem sikolt: Fiam, enyém!

<p>És majd a hullát fel is boncolják.<br>
Nem ide való. Részeg volt? – Nohát.<br>
S ha huga van, azt eltoloncolják.

<p><small>1922. júl.–aug.</small>
</div>
</article>

<article id=hajnali-vers-kedvesemnek>
<div class=vers>
<h2>Hajnali vers kedvesemnek</h2>

<p><span class=s3>A csöndes hajnali égről szelíden száll szét a Holdsugára; mintha valami</span><br>
eltévedt, kósza lélek küldené sóhaját ismeretlen útja felé.

<p><span class=s3>A rózsásujjú Hajnal istenasszony előbbre lépeget, amerre csak feltűnik</span><br>
csudálatos nagyszerűsége, daloló kedvvel a madarak köszöntik.

<p><span class=s3>Ám Holdsugára a színek e fönséges fakadásában is némán, halványan</span><br>
ballag, mint éjjeli munkás, ki az átvirrasztott éjszaka után otthona felé<br>
ügyekezik, szerettei körébe.

<p><span class=s3>Az istenes Napfény viruló orcája boldog mosollyal üdvözli Holdsugára</span><br>
szőke fürteit; éppen most lépett ki hajnali fürdőjéből, mert aranyos alakját<br>
még fátyol födi. – Ime, fátylát ledobja és pajkos örömmel futkároz a mennyei<br>
pázsiton meg Földanyánk életre-ébredt virágos kertjében.

<p><span class=s3>Most összeölelkeznek: Napfény meg Holdsugára. Szerelmük boldogsága</span><br>
itt motoz nyugtalan szívem körül – mily furcsa, hogy e két égi vándor az élet<br>
ébredésén így egymásra talált!

<p><span class=s3>De nézd csak – Holdsugára ajka még vértelenebb lett, Napfény meg felölti</span><br>
kápráztató öltözékét, még egyszer megcsókolják egymást és búcsút intenek,<br>
mert útaik elválnak:

<p><span class=s3>Sorsuk akarta így.</span>

<p><span class=s3>Napfény az aranyló nyárfák dús lombján keresztül a diadalmas élet hozsan-</span><br>
náját szűri, Holdsugára pedig sápadt homlokkal keresi útját, mely néki ren-<br>
deltetett.

<p><span class=s3>Friss hajnali csók után istenhozzádot mondanak, mert ösvényük elágazik.</span>

<p><span class=s3>De ugye kedvesem, mi soha el nem hagyjuk egymást.</span>

<p><small>1922. júl.–aug.</small>
</div>
</article>

<article id=fiatal-eletek-induloja>
<div class=vers>
<h2>Fiatal életek indulója</h2>

<p>Apáink mindig robotoltak,<br>
Hogy lenne enni kevés kenyerünk,<br>
Bús kedvvel, daccal, de dologban voltak,<br>
Az isten se törődött velünk.

<p>De fölnőttünk már valahára,<br>
Kik nem tudjuk, mi az vígan élni,<br>
És mostan vashittel, jó bátorsággal<br>
Sorsunk akarjuk fölcserélni.

<p>Tudjuk, apánkkal gyávák voltunk,<br>
Nem volt jogunk se, csak igazságunk.<br>
Most nincs, ki megállat az élet-úton,<br>
De, ha akad, nyakára hágunk.

<p>Mi vagyunk az Élet fiai,<br>
A küzdelemre fölkent daliák,<br>
Megmozdulunk, hejh, összeroppan akkor<br>
Alattunk ez a régi világ!

<p><small>1922. júl.–aug.</small>
</div>
</article>

<article id=ehseg>
<div class=vers>
<h2>Éhség</h2>

<p>A gép megállt. Elfáradt por kering<br>
fölötte, mint az őszi köd meg pára,<br>
s rászáll az emberek hajlott nyakára,<br>
kik esznek most. Átizzadt szennyes ing

<p>hűl a vállukra. Fal, fal egyre mind.<br>
Kenyér s uborka az ebédjük mára<br>
s mind úgy eszik, ne vesszen csöpp se kárba<br>
s hogy jót harap s hozzáharap megint.

<p>Már nem törődnek semmit az idővel.<br>
A harapások majdnem összeesnek,<br>
de jól megrágnak minden falatot.

<p>Egészséges, még jó paraszttüdővel<br>
szívják, rágják a port, szénaszagot<br>
s csak esznek, esznek, nem beszélnek, esznek.

<p><small>1922. júl.–aug./1934</small>
</div>
</article>

<article id=predikacio>
<div class=vers>
<h2>Prédikáció</h2>

<p>Nagy hitvallás a nem-akarás –<br>
Tán próféta vagyok én.<br>
De jöhet azért akárki más.

<p>Ha akarnánk, hát ne akarjunk<br>
(Tán próféta vagyok én)<br>
Minden gőgöt földbe takarjunk.

<p>A férget el miért tapossam –<br>
(Tán próféta vagyok én)<br>
Úgyis elpusztul hamarossan.

<p>Legyen már ez a hitvallásunk<br>
(Tán próféta vagyok én)<br>
S a szeretet lesz áldomásunk.

<p>Az Isten szava most újra szól<br>
(Tán próféta vagyok én)<br>
Minket hí, emberek, valahol.

<p>A szív jól van csinálva itt benn<br>
(Tán próféta vagyok én)<br>
Éljünk! éljünk ebben a hitben.

<p>Gőg, akarás sokakat vitt el<br>
(Tán próféta vagyok én)<br>
S minek a fegyver, küzdjünk hittel.

<p>A hit a lélek állomása<br>
(Tán próféta vagyok én)<br>
S ez a szeretet hitvallása.

<p>A háború s minden borzalom<br>
(Tán próféta vagyok én)<br>
Feküdjék végre ravatalon.

<p>Majd így fogunk nagy nyugtot lelni<br>
(Tán próféta vagyok én)<br>
S egymást boldogan megölelni.

<p>Ápoljuk hát a szeretetet<br>
(Tán próféta vagyok én)<br>
E dús növényt, mit Isten vetett.

<p>A szeretet az örök élet<br>
(Tán próféta vagyok én)<br>
Az akarás mar, kínoz, éget.

<p>Sorsok voltak az akarások<br>
(Tán próféta vagyok én)<br>
De elpusztultak, jöttek mások.

<p>S károg fölöttünk Sorsunk, varjunk<br>
(Tán próféta vagyok én)<br>
Éljünk, csak éljünk. Ne akarjunk.

<p><small>1922. júl.–aug.</small>
</div>
</article>

<article id=perc>
<div class=vers>
<h2>Perc</h2>

<p>Dalol a madársereg,<br>
Hogy az erdő zeng belé,<br>
Maszatos parasztgyerek<br>
Inal a folyó felé.

<p>A Nap is süt melegen,<br>
Tüzesíti a leget,<br>
Nem is látni az egen,<br>
Pici keskeny felleget.

<p>A parasztgyerek hevül,<br>
A folyóparton ledül,<br>
Homokon gurul tovább,

<p>Kavicsot fog, jó lapost,<br>
A folyóba dobja most<br>
S fütyörészve áll odább.

<p><small>1922. júl.–aug.</small>
</div>
</article>

<article id=szeged-alatt>
<div class=vers>
<h2>Szeged alatt</h2>

<p class=ajanlas3><small>Fogadja Espersit János dr. szeretettel</small>

<p>Tiszánk, ifjú folyónk, e nyári estén<br>
Halkan susogja régi bánatunk.<br>
A Nap bucsúzik. Tört örömre festvén<br>
A messzit; és az Éjfa rám borul.

<p>Reám borul s arcom simítja lágyan<br>
Hűs lombja, rajta nem terem virág,<br>
De béborítja csöndbe síri ágyam,<br>
Ha majd lefekszem, én is – bús diák.

<p>Öreg, borús vers kél borongva bennem,<br>
Rokon hang zendül vissza rá szivemben.<br>
– Mért is kell búmat rímbe önteni?

<p>Lelkemen most halk remegés fut át:<br>
Szeretném szépen felköszönteni<br>
Magányos, árva, bús Juhász Gyulát.

<p><small>1922. aug. 14.</small>
</div>
</article>

<article id=rovid-oda-a-kelo-naphoz>
<div class=vers>
<h2>Rövid óda a kelő Naphoz</h2>

<p>Ó örökszép Nap, te erős, hatalmas<br>
Antik istenség, örökifjú Élet!<br>
Fellobog most dús ereimben orcád,<br>
Zendül a vérem.

<p>Fölkelő Nap, nem borulok elődbe,<br>
Rég-pogányossan dalolok Neked most,<br>
Égfelé tartott tenyerekkel, arccal<br>
Állok előtted.

<p>Őseink, ó ládd, Neked áldozának,<br>
Mért hagyod hát el megesett Hazámat?<br>
Adj erőt e bús magyarokba, Élet!<br>
Élni meg élni!

<p>Ősapámnak bús fia lettem én is.<br>
Rám örökségnek csak a Név maradt már,<br>
S én köszöntlek: ím kiiszom Nevedre<br>
Friss-vizü kancsóm.

<p><small>1922. aug.</small>
</div>
</article>

<article id=gyongysor>
<div class=vers>
<h2>Gyöngysor</h2>

<p>Szonett, te drágakő, te antik<br>
Gyöngysor, Reá akasztlak im,<br>
Hüsen pihenj le vállain,<br>
De fujtsd nyakát, ha dús brigantik

<p>Orzó szavára hangja hallik<br>
S nagy átkot mondj, ha bántja kín,<br>
Őrködj okossan álmain<br>
S tüzelj, ha könnyü könnye zajlik.

<p>De meg ne mondd, hogy érte sírok,<br>
– Szavadnak akkor úgyse hisz, –<br>
Hogy verseket csak néki írok

<p>S utam az őrülésbe visz.<br>
Csak éjfelen, ha fénye csillog,<br>
Csókold haját helyettem is.

<p><small>1922. aug.</small>
</div>
</article>

<article id=a-szent-jobb-unnepen>
<div class=vers>
<h2>A Szent Jobb ünnepén</h2>

<p>Keresztények, ti hajtsatok fejet –<br>
A mai nap az örökéltü Szent Jobb<br>
Malasztja száll s a hívő lelkeket<br>
Megedzi. Zengjen zsoltárunk – ott fent jobb

<p>Lesz élni majd, ha bús fejünk felett<br>
Az Úr hatalmával vigyáz a Szent Jobb –<br>
Oh áldjuk, áldjuk százszor e kezet<br>
S emelkedjünk fel Krisztushoz, ki lent volt.

<p>De ti, pogány ősöknek vérei<br>
Nagy daccal mégse szálljatok Neki –<br>
E kéz apáinkat halomra ölte

<p>S Hadúr e népet akkortól veri,<br>
Mikor hitének gyáva lett örökre,<br>
Mikor e kéz erős hitünk kiölte.

<p><small>1922. aug. 18.</small>
</div>
</article>

<article id=ugy-e-pajtas>
<div class=vers>
<h2>Ugy-e pajtás!</h2>

<p>Ugy-e pajtás mulatunk ma,<br>
Pár litert a holnapunkra!<br>
Üsse kő, a bor ha drága –<br>
Diák mulat itt magába!

<p>Igyunk azért, igyunk pajtás,<br>
Itt a kancsó – egy jó hajtás!

<p>Volna nékem bánatom is,<br>
Csicsitgatom, altatom is.<br>
Nincs rendbe a szíve tája –<br>
Legény felejt itt bujába.

<p>Igyunk azért, igyunk pajtás,<br>
Itt a kancsó – egy jó hajtás!

<p>Ne gondoljunk bánatunkra,<br>
Azért jöttünk, vigadjunk ma!<br>
Hej! az a lány, az se bánja,<br>
Ki iszik itt bánatába.

<p>Igyunk azért, igyunk pajtás,<br>
Itt a kancsó – egy jó hajtás!

<p>Korcsmárosné! szóljon szép szót,<br>
Hadd feledjem, ami rég volt!<br>
Nincs anyám, ki szedjen ráncba –<br>
Árva búsul itt magába.

<p>Csak még egyet igyunk pajtás!<br>
Üres kancsó – csak sohajtás.

<p><small>1922. aug.–szept.</small>
</div>
</article>

<article id=enek-magamhoz>
<div class=vers>
<h2>Ének magamhoz</h2>

<p>Szeretni kell a csalfa köd-eget,<br>
Szeretni kell száz csillag enyhe képét,<br>
Fölnézvén a szív könnyebben feled<br>
És föltalálja tán az örök békét

<p>Csókolni kell az élet-mart sebet,<br>
Csudálni kell a lányszem tiszta kékét,<br>
Dalolni kell a bánatok felett<br>
S nem kérdni, hogy vén Földünk meddig ég még.

<p>Tisztelni kell az öregek kezét,<br>
Símogatni az ifjúság fejét<br>
És bátor hittel élni, ölni, csalni.

<p>Halotti torban folyjon drága bor,<br>
Nem szabad sírni soha, semmikor<br>
S ha halni kell, hát vígan menjünk halni.

<p><small>1922. aug.–szept.</small>
</div>
</article>

<article id=osapam>
<div class=vers>
<h2>Ősapám</h2>

<p class=ajanlas3><small>Sz. Szigethy Vilmosnak</small>

<p>Fakó köntösben, hószin ménlován,<br>
Álomban, éjjel, itt jár Ősapám,<br>
Ruhája egyszerű, diszt nem visel,<br>
De nagy szemében őserő tüzel.

<p>Dús hosszu fürtje barna mint a föld,<br>
Vasmarka kérges, nagy tusákra tört,<br>
Süvegje mellett karvalyszárnya száll,<br>
Előtte messze száz vitéz halál.

<p>Rézarca, mint a gondos est, nyugodt,<br>
– Kacagni tán soha nem is tudott –<br>
Nyakán feszűlnek holló-vérerek,<br>
Tömbmelle vulkán tengerek felett.

<p>Leszáll lovárul – tán Hadúr maga! –<br>
Bronzajka mozdul s nem hallik szava,<br>
Rám néz, szemembe, kezet fog velem,<br>
Bús apa bús fiával, csendesen.

<p><small>1922. aug.–szept.</small>
</div>
</article>

<article id=hymnus-a-borhoz>
<div class=vers>
<h2>Hymnus a borhoz</h2>

<p>Bor, te dús örömelixír,<br>
Bor, te táltos rőt pogány,<br>
Csók az Élet ajakán,<br>
Kedveseknek várva vitt hír.

<p>Vérem forrjon véled össze,<br>
Bor, te férfikor teje,<br>
Mindeneknek elseje,<br>
Torkom érced hadd fürössze.

<p>Bor, te ünnep ékes gyolcsa,<br>
Május hímes köntöse,<br>
Víg tüzek víg kürtöse,<br>
Őserők tüz-istenkorcsa.

<p>Bor, ma téged megrabollak,<br>
Mellem érted döng s tüzel,<br>
Bor, téged vasárnapollak.

<p>Bor, ó égjünk, égjünk együtt el!

<p><small>1922. aug.–szept.</small>
</div>
</article>

<article id=hymnus-az-elethez>
<div class=vers>
<h2>Hymnus az Élethez</h2>

<p>Pharaó, Élet, örök Nagyúr!<br>
Egy rabszolgád fohászkodik hozzád –<br>
Bocsáss, ha szava átokba fúl.

<p>Örök piramis-bábelt rakunk,<br>
Csókokkal tapasztjuk, aggyal vakoljuk,<br>
S italod vérünk, mámorunk.

<p>Jaj, érte csak én káromollak,<br>
Bús proletárod – ó nyomorult Élet!<br>
Mások vigan vasárnapolnak.

<p>De nem bánom, víg vígan fusson,<br>
Én erős karral kicsikarom tőled<br>
Csakazértis az ősi jussom.

<p>Élet, Élet, nyögve kivánlak<br>
És öblös mellel hymnusodat zengem,<br>
Futottam már, de most kivárlak.

<p>Jöttem hozzád – most még bilinccsel:<br>
Ó, hogyha néha riadok is tőled –<br>
Nagyuram, Élet ne taszíts el!

<p><small>1922. aug.–szept.</small>
</div>
</article>

<article id=baal>
<div class=vers>
<h2>Baál</h2>

<p>Vén Baál, te kapzsi, gyáva, rút gyászisten,<br>
Fösvény aranykorcs, véres dalbakó!<br>
Nem látsz elődbe csúszni szolgahitben,<br>
Könnypocsolyában – még szűztiszta hó<br>
A lelkem – hát imádjon béres-hadja<br>
Pénzedre szomjas embereknek,<br>
Én nem leszek soha vértrónod rabja,<br>
Legyen bár torlasz álomfellegeknek!<br>
Nagy a hatalmad? hát én megvetem,<br>
Nem áldozom föl néked életem,<br>
Hiába görnyedsz ott bután, henyén,<br>
Papod soha nem leszek, nem én!<br>
Tömjénezzen neked a nyomorúság,<br>
Énbennem ég a bátor háborúság,<br>
Daloló uri gőggel elöllek,<br>
Te arany, buta Baál, be gyülöllek!<br>
Dübörögve ha zúg az erő a szivemben,<br>
Akkor sunyi két szemed észrevesz engem,<br>
Fölemelt fejemet, korbács a kezemben,<br>
Akkor, akkor, végnapodat, nyomorult, buta Baál,<br>
Nagy-erős örömökkel, ihajjal zengem!<br>
Száz éhes kis papod papolhat –<br>
Tőled s tőlük – soha én nem félek,<br>
Vén Baál, de akkor megrabollak!

<p>(Aludj, aludj, nagy álmot aludj,<br>
Koldúsból szökkent árva lélek!)

<p><small>1922. aug.–szept.</small>
</div>
</article>

<article id=a-jambor-tehen>
<div class=vers>
<h2>A jámbor tehén</h2>

<p>A csorda megjött. Vén, rokkant kapukba<br>
piros leányzók állnak illeteg.<br>
Várják az egyetlenke tehenet.<br>
Friss széna barnul már a jászolukba.

<p>Hozza adóját, sok zsíros tejet.<br>
Dús tőgye duzzadt, nagy szemére zúgva<br>
bögölyhad-köd telepszik. Lába durva.<br>
Fődísze rossz kolomp korcs szarv helyett.

<p>Bőgve megáll szokott-kopott helyén.<br>
Most megfejik – a gyér fűből bő tej lett<br>
s tejét nyugodtan adja le szegény.

<p>Lustán csámcsog jó-régi jászla mellett.<br>
Öreg jámbor bolond, de jó tehén –<br>
tavaly is, most is drága borjat ellett.

<p><small>1922. aug.–szept./1934</small>
</div>
</article>

<article id=kukoricafold>
<div class=vers>
<h2>Kukoricaföld</h2>

<p class=ajanlas3><small>Osvát Ernőnek</small>

<p>A kukoricaföldön űlök, várok,<br>
Tán arra, hogy a varju mikor károg<br>
És mikor kell zengő cínnel tovaűzni.

<p>A hűs Alkony beborít csöndes kékkel,<br>
Én Rád gondolok nagy gyönyörüséggel<br>
S szeretném a karom derekadra fűzni.

<p>A Nap lement. Oly egyedűl maradtam,<br>
A Föld is kezd kihűlni már alattam.<br>
A néma út fölött már a bagoly huhog.

<p>A Nap lement. És én még várok, várok.<br>
Terád várok. Nem jössz? És sírdogálok:<br>
Szivemre a bánat halk csöppekben csurog.

<p><small>1922. aug.–szept.</small>
</div>
</article>

<article id=parasztanyoka>
<div class=vers>
<h2>Parasztanyóka</h2>

<p>Vén, ráncos arca majdnem fekete,<br>
Kiszítta régen már a nap heve,<br>
Fogatlan szája bús sóhajüreg,<br>
Oly csöndes néni és olyan öreg.<br>
Fonnyadt karjával multakat ölel,<br>
Halálra vár s az tán sosem jön el.<br>
Egyformán csöndes, zajt sosem okoz,<br>
Sovány kezével lassan elmotoz,<br>
Szentképet s egy fényképet nézeget –<br>
Öreg korát dús bánat ülte meg.<br>
Sokszor kibámul a kis ablakon.<br>
Elrévedez egy álomalakon.<br>
Gyér ősz haj szárad csontos csöpp fején,<br>
Öreg királynő bú-trón tetején.<br>
S úgy elfárad míg a templomba ér,<br>
De elmegy, hogyha nyár van, hogyha tél,<br>
Letérdel ott a bús hideg kövön<br>
S ha van öröm, úgy néki ez öröm.<br>
Lakán is ott borong ez a ború,<br>
Falán sok szentkép, néma koszorú.<br>
Macskája vén, már régen nem dorombol.<br>
S az öreg anyó olyan szomorú.

<p><small>1922. aug.–szept.</small>
</div>
</article>

<article id=reszeg-a-sineken>
<div class=vers>
<h2>Részeg a síneken</h2>

<p>Egy részeg ember fekszik a síneken,<br>
A bal kezében tartja a butykosát<br>
És hortyog. Alszik hajnali hívesen.<br>
Az Éj az úton most üget el tovább.

<p>Kuszált haját már ékesitette sok<br>
Giz-gaz-szeméttel lágyan az éji szél,<br>
Most hint az ég rá isteni harmatot<br>
S meg nem mozog, csak melle zihál, hisz él.

<p>Jobb ökle mint a talpfa olyan kemény,<br>
Úgy alszik mint rég, anyja meleg ölén.<br>
Ruhája rongyos. Még fiatal; legény.

<p>A Nap se kél, az ég hamuszínre tört.<br>
Egy részeg ember fekszik a síneken<br>
És messziről lassan dübörög a föld.

<p><small>1922. aug.–szept.</small>
</div>
</article>

<article id=a-banat>
<div class=vers>
<h2>A bánat</h2>

<p>A bánat szürke, néma postás,<br>
Sovány az arca, szeme kék,<br>
Keskeny válláról táska lóg le,<br>
Köntöse ócska, meg setét.

<p>Mellében olcsó tik-tak lüktet,<br>
Az utcán félénken suhan,<br>
Odasimúl a házfalakhoz<br>
És eltünik a kapuban.

<p>Aztán kopogtat. Levelet hoz.

<p><small>1922. aug.–szept.</small>
</div>
</article>

<article id=kep-a-tukorben>
<div class=vers>
<h2>Kép a tükörben</h2>

<p>Hogyan volt, azt már nem tudom.<br>
De mégis csak megláttam egyszer,<br>
Bámultam rája nagy szemekkel.<br>
Már régen volt, csak ezt tudom.

<p>Néztem égve.<br>
Arca, alakja tűztükörbe,<br>
Szemembe rögződött örökre<br>
S szivemre hajlott tündökölve.

<p>Már régen volt. Nem is tudom.

<p><small>1922. aug.–szept.</small>
</div>
</article>

<article id=boros-keseruseg>
<div class=vers>
<h2>Boros keserűség</h2>

<p>Öblös mellel szeptemberbe<br>
Vad dalokra fenekedve,<br>
Nekikeserülve most,<br>
Rajt’ igyunk egy huzamost!<br>
Égjen a bor fene kedve<br>
S forrjon át a dús erekbe,<br>
Hát igyunk egy huzamost!

<p>Egyik kortyra jő a másik,<br>
Ifju fogam úgyse vásik<br>
S fejem úgyis szürke lesz,<br>
A bánattól szürke lesz.<br>
Hejh, én láttam a bokáit!<br>
Hajh, de bor a bátorság itt<br>
S nagy-sanyaru ünnep ez.

<p>Bor, cselédem így veszünk el,<br>
Egymást égetjük tüzünkkel,<br>
Hajh! de virul az a lány!<br>
Hejh! de szép is az a lány!<br>
S élni úgyis keserűn kell,<br>
Ha veszni kell, hadd vesszünk el,<br>
Csak viruljon az a lány!

<p><small>1922. szept.</small>
</div>
</article>

<article id=aratas-elott>
<div class=vers>
<h2>Aratás előtt</h2>

<p>A bús biborkirályfi, naplemente<br>
Búcsúcsókjától ég a dús kalász.<br>
Néhány vidám tücsök már dúdorász<br>
S ugy ing a földön csendes este enyhe,

<p>Mint vén öreg huszáron lóg a mente,<br>
Kit nem ölel a nyárestéli láz.<br>
De itt a búza s rozs méhébe száz<br>
Apróság vár a fényre, napra, csendbe.

<p>És várnak egyre mind a virradatra,<br>
Mikor az égből napsugár pereg.<br>
A duzzadt tábla jó, acélos fajta

<p>S hajnalba jönnek barna emberek,<br>
A válluk széles, nagy kasza van rajta…<br>
…Szellő fuvall, a tábla megremeg.

<p><small>1922. okt.</small>
</div>
</article>

<article id=spleen>
<div class=vers>
<h2>Spleen</h2>

<p>Halál, terítsd rám köntösöd, hisz fázom,<br>
Gonosz szélvész s vihar dúl bennem és süvölt,<br>
A vágy-sakálsereg az égre fölüvölt<br>
S bus esten meztelen bőrig megázom.

<p>Sáros hideg föld húzza, szíjja lábom,<br>
A bátorságom is bizony inakba tört.<br>
S rekedt torkom ha még keserves dalra hörg,<br>
Ne hidd, hogy élet-ének zeng a számon.

<p>Mert jaj, bizony kék minden tagom s reszket,<br>
Szemem homályos, célt, utat tévesztek<br>
És fázom – nézd Halál, hí mostoha fiad.

<p>Szeretne köpenyedbe burkolózni,<br>
Már úgyse tudna vígan lobogózni,<br>
Szegény, a lelke fázik s az élettől riad.

<p><small>1922. okt.</small>
</div>
</article>

<article id=pap-a-templomban>
<div class=vers>
<h2>Pap a templomban</h2>

<p>Fejem forró, de büszke templom,<br>
Nagy orgonája búgva zeng,<br>
Sötét vér hull a kőre lent<br>
Sötét oltárról, régi tempón.

<p>Tömjének kába füstje leng<br>
És nyöszörögve és sohajtón<br>
Egy lélek sír a templomajtón<br>
Bus éneket, istentelent.

<p>Egy őrült festő rég-időbe<br>
Arcképet festett – haja szőke –<br>
Oltárképül a csonttemplomnak.

<p>Előtte ott áll a Halál.<br>
Nagy csönd lesz. És a vén, komor pap<br>
Halkan, csudásan prédikál.

<p><small>1922. okt.</small>
</div>
</article>

<article id=tel>
<div class=vers>
<h2>Tél</h2>

<p>Valami nagy-nagy tüzet kéne rakni,<br>
Hogy melegednének az emberek.

<p>Ráhányni mindent, ami antik, ócska,<br>
Csorbát, töröttet s ami új meg ép,<br>
Gyerekjátékot, – ó, boldog fogócska! –<br>
S rászórni szórva mindent, ami szép.<br>
Dalolna forró láng az égig róla<br>
S kezén fogná mindenki földiét.

<p>Valami nagy-nagy tüzet kéne rakni,<br>
Hisz zúzmarás a város, a berek…<br>
Fagyos kamrák kilincsét fölszaggatni<br>
És rakni, adjon sok-sok meleget.

<p>Azt a tüzet, ó jaj, meg kéne rakni,<br>
Hogy fölengednének az emberek!

<p><small>1922. okt.</small>
</div>
</article>

<article id=koldus>
<div class=vers>
<h2>Koldus</h2>

<p>Örökre látlak szépség-verte szemmel<br>
– Ó bús szemem, ki szépeket szeretsz! –<br>
Rád bámul hű szemem vak értelemmel,<br>
Mindig Reád és bárhová mehetsz,<br>
Mindig találkozol bolond szememmel,<br>
A kapzsi koldus új nyomort szerez:<br>
Szegényház óvná olcsó irgalomtul,<br>
Mégis kiáll az útra s újra koldul.

<p><small>1922. okt.</small>
</div>
</article>

<article id=napszonett>
<div class=vers>
<h2>Napszonett</h2>

<p>A vén diványon hentereg a Nap,<br>
Magával hozta erdők illatát<br>
S kinek örömből semmi sem maradt,<br>
Vidultan nézem én kopott diák.

<p>Hogy nyújtózik, milyen kacér, hamis!<br>
Aranyhajával elborítja arcom,<br>
Lágy csókja éri rezgő ajkam is,<br>
Ölébe békén árva főmet hajtom.

<p>– Ó Nap, a csókod új életre kelt,<br>
Ha símogat selyem hajad, még élek;<br>
Rossz idegem új ösztönökre lelt.

<p>Maradj örökre – éjszaka lesz, félek,<br>
Az éjnek oly riasztó árnya van<br>
S ó jaj, nem gyújthatom föl önmagam!

<p><small>1922. okt.</small>
</div>
</article>

<article id=proletarok>
<div class=vers>
<h2>Proletárok!</h2>

<p>Ma nektek tornyozó akaratból ekhózok öblös meg forró szivemmel,<br>
Mert valaki belém kovácsolta a végtelen<br>
Szeretet meg el-nem-csüggedés zengő acélját<br>
És a neki-fohászkodások és a neki-keserülések<br>
Tajtos csöppjeit is belém injekciózta,<br>
Valaki, aki Krisztus üreges sebére nem rettegéssel gondolt –<br>
Szent hallelujával lelkezte csókját<br>
Az Emberisten fonnyadt ajakára,<br>
Valaki, aki most<br>
Pásztorok istenes kurjantásával<br>
Közétek lendül belőlem,

<p>Testvéreim!

<p><small>1922. nov.</small>
</div>
</article>

<article id=o-zordon-szepseg>
<div class=vers>
<h2>Ó zordon Szépség…</h2>

<p class=ajanlas2><small>Versemmel hogyha megelégszel<br>
– Kínáltam úgyis már elégszer –<br>
Fogadd el: véres, könnyes ékszer.</small>

<p>Ó zordon Szépség, trónusodhoz jöttem,<br>
Bús koldusod, ki elfáradt szegény.<br>
Vér-rózsák nyíltak lábom vak helyén,<br>
De trónusodhoz mégis elvetődtem.

<p>Ó zordon Szépség, mosolyogsz fölöttem<br>
S hallgatva ülsz a dús Élet hegyén.<br>
Egy ájult lelket hoztam. Az enyém<br>
És fölajánlom Néked összetörten.

<p>Örökkön verte mákonyos varázsod,<br>
Most oly hideg, mint néma mosolygásod.<br>
S várna reá száz büszke viadal.

<p>Ó hívd életre ápoló szavakkal,<br>
Illesd meg homlokát meleg ajakkal!<br>
Ó Szépség, nézz rá: olyan fiatal.

<p><small>1922. nov.</small>
</div>
</article>

<article id=udvozles>
<div class=vers>
<h2>Üdvözlés</h2>

<p>Ma újfent üdvözöl szivem<br>
A szomorúság enyhiben.

<p>Ma száll szerelmem bronzhajadra,<br>
Mint holdsugár pajkos patakra.

<p>Ma bús torokbul hull a szó,<br>
Mint holt fölött a puskaszó.

<p>Ma nem fogynék ki én a csókbul:<br>
Galamb szemelne friss kacsókbul.

<p>Ma ím elődbe térdelek,<br>
Szerelmesen köszöntelek.

<p>De férfiságom harcra int,<br>
Csitítom, fölpattan megint.

<p>S oly bús szivem, hogy még megöllek.<br>
Nem ma, ne félj, ma üdvözöllek.

<p><small>1922. nov. 9.</small>
</div>
</article>

<article id=oszi-alkonyat>
<div class=vers>
<h2>Őszi alkonyat</h2>

<p class=ajanlas3><small>Kedves tanáromnak, Tettamanti Bélának</small>

<p>Az őszutói barna alkonyat<br>
Halkan piheg a pelyhező havon.

<p>Vállamra érzem szép, meleg nyakad<br>
És messzi csókod itt az ajkamon.

<p>Hideg vonyít, agyonmart arcomat<br>
Forró öledre mégse hajthatom.

<p>Be messze vagy még! Bús az alkonyat,<br>
Lágy hópihékbe hull a bánatom.

<p><small>1922. nov.</small>
</div>
</article>

<article id=bus-enekhivas>
<div class=vers>
<h2>Bús énekhívás</h2>

<p>Lelkem, részeg szavak örök-mogorva csősze,<br>
A pince ajtaját nyisd fel komor legény!<br>
Ma bús vagyok nagyon – és, jaj, felejteném<br>
Kegyetlen bánatom, mely ifjuságom ősze.

<p>Lelkem, komor legény, ma ölni kell a bornak –<br>
Pogány erős legyen: a súlyos alkohol<br>
Csókolja szét agyam, ki verseket kohol<br>
A szőke lány felől, mig sejtjei bomolnak.

<p>S eredj a lányhoz el – ó, csókold meg helyettem<br>
Szép ajkát, szép nyakát, durúzsolj önfeledten<br>
Bódító dalokat: s amíg te énekelsz,

<p>Alkoholos szavak ködös pincéje torkán<br>
Vad orgiát csapunk, dalolva mint az orkán,<br>
Bús szívem, én s a víg delírium tremens.

<p><small>1922. nov.</small>
</div>
</article>

<article id=versek-vegere>
<div class=vers>
<h2>Versek végére</h2>

<p>Ó jajgató, bús hangok, a könyvetek megírtam<br>
És most, hogy már reátok hajtom a fedelet,<br>
Nem is tudom elhinni, hogy annyit összesírtam,<br>
Hogy bennem annyi édes, részeg bú erjedett.

<p>Ritka mosolyom dalba kiönteni nem bírtam,<br>
Csak könny zuhant szememből, ó sírtam eleget!<br>
Egy csúfos hang belülről űzött, hogy így megírjam<br>
S higyjem, a víg Öröm hogy egész elfeledett.

<p>De íme, bánatom már rímekbe van megölve<br>
És sajnálom, hogy nincsen, ki szívemmel pörölne;<br>
Ó gyertek vissza régi, enyhítő bánatok!

<p>Én gyönge legény verset vérrel nem áztatok.<br>
De kotorász mellemben Magányom éles körme<br>
S már sírok, mert egy szőke fejet nem láthatok.

<p><small>1922. nov.</small>
</div>
</article>

<article id=tanulmanyfej>
<div class=vers>
<h2>Tanulmányfej</h2>

<p>Mély szürkeségbe szédült át a reggel.<br>
A kocsma terme sápadt, búskomor.<br>
Dús polcain a sűrű alkohol<br>
fondorkodik nagy, tarka üvegekkel.

<p>Benn férfi ül s nehéz, vörös kezekkel<br>
flaskót dédelget s dünnyög, vagy danol;<br>
földszín bajszán leperg a drága bor;<br>
tört száraz tófenék az arc, de ember.

<p>Zsíros haján rossz bőrsüvegje roggyan,<br>
nyakán csúf ér dagad meg egyre jobban,<br>
agyán pihennek elfáradt borok.

<p>Ködlepte, síkos szemsikátorában,<br>
véres kövön a mámor tántorog.<br>
Csak ül. S alakján bárgyú lomhaság van.

<p><small>1922. nov. vége/1924</small>
</div>
</article>

<article id=istenjaras>
<div class=vers>
<h2>Istenjárás</h2>

<p>Az Úristen minket nagyon szeret,<br>
Minket mindennap látogat.<br>
Nehéz, kegyetlen-nehéz a lába<br>
S egy-két magyar szív néha megszakad.

<p>Istenjárás van, csöndesek legyünk.<br>
Valaki bús dalokat dalol.<br>
Tudom kicsoda – Ő az, énekel,<br>
Csak énekelget bennünk valahol.

<p>Hangja úgy búg, mint a nagy harangé,<br>
Szeme vak, mindent eltipor.<br>
– Úristen szeress, de eredj innen,<br>
Vendégre nem vár víg halotti tor.

<p>Az Úristen minket nagyon szeret,<br>
Minket mindennap látogat.<br>
Nehéz, kegyetlen-nehéz a lába<br>
S egy-két magyar szív néha megszakad.

<p><small>1922 vége</small>
</div>
</article>

<article id=teged-siratlak>
<div class=vers>
<h2>(Téged siratlak…)</h2>

<p>Téged siratlak, büszke sirató.<br>
Az Isten sem néz többé immár hátra<br>
És hull a rokkant, tömzsi kis tanyákra,<br>
Ó Ady, a magyar Ugarra hull a hó.

<p>Az Isten sem néz többé immár hátra<br>
S én nem tudok kiáltni: hejh! hahó!<br>
Pedig kiáltnék s jaj, csak elfuló<br>
Keserves hörgés – az torkomra hágna.

<p>Én nem tudok kiáltni: hejh! hahó!<br>
Pedig nagy vétket én sosem vétettem:<br>
Fekszem hanyatt a Pusztán megdermedten<br>
S fagyott, fehér szivemre hull a hó.

<p><small>1922 vége</small>
</div>
</article>

<article id=szerelmes-kiszolas>
<div class=vers>
<h2>Szerelmes kiszólás</h2>

<p>Kegyetlen bánat marja meg szivét,<br>
Mosolygó, mély szemét apassza, törje,<br>
Dús bronzhaját a vágy cibálja szét,<br>
Lelkét sorvasztó forróság gyötörje,<br>
Ajkát a kín harapja össze, még<br>
Imás, kulcsolt kezét is ejtse ölbe!<br>
Magányos éj gázolja át eszét<br>
És jajgató szerelmi őrületben<br>
Az én nevem sikítsa vad beszéd:<br>
Ó, hívjon akkor, hívjon engem, engem!

<p><small>1922 vége</small>
</div>
</article>

<article id=a-szemed>
<div class=vers>
<h2>A szemed</h2>

<p>Nagy, mély szemed reámragyog sötéten<br>
S lelkemben halkal fuvoláz a vágy.<br>
Mint ifju pásztor künn a messzi réten<br>
Subáján fekve méláz fényes égen<br>
S kezében búsan sírdogál a nád.

<p>Nagy, mély szemed reámragyog sötéten<br>
S már fenyves szívem zöldje nem örök.<br>
Galambok álma, minek jössz elébem?<br>
Forró csöppekben gurulnak az égen<br>
S arcomba hullnak a csillagkörök.

<p>Nagy, mély szemed reámragyog sötéten<br>
S a vér agyamban zúgva dübörög.

<p><small>1922. dec. 28.</small>
</div>
</article>
</div>
<script src=jquery-1.10.2.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>