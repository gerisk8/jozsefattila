<!doctype html><html lang=hu><meta charset=utf-8><title>1935 – József Attila összes versei | MEK</title><link href=favicon.ico rel="shortcut icon" sizes=16x16><meta content="width=device-width, initial-scale=1" name=viewport><link href=main.css rel=stylesheet><!--[if lt IE 9]><script src=html5shiv-printshiv.js></script><![endif]--><header><img src=jozsef-attila.jpg alt height=291 width=207><h1 id=targymutato><a href=index.html title="Vissza a főoldalra">József Attila <span>összes versei</span></a></h1><ul class="form search"><li><form id=search role=search><label for=verskeres>Vers keresése cím szerint:</label><input id=verskeres placeholder="Vers keresése…" type=search></form></ul><ul id=talalat></ul><nav role=navigation><ul><li class=top><a href=1935.html#targymutato title="Vissza az oldal tetejére">↑</a></ul></nav></header><div role=main><h1 class=ev id=1935>1935</h1><article id=altato><div class=vers><h2>Altató</h2><p>Lehunyja kék szemét az ég,<br>lehunyja sok szemét a ház,<br>dunna alatt alszik a rét –<br>aludj el szépen, kis Balázs.<p>Lábára lehajtja fejét,<br>alszik a bogár, a darázs,<br>velealszik a zümmögés –<br>aludj el szépen, kis Balázs.<p>A villamos is aluszik,<br>– s mig szendereg a robogás –<br>álmában csönget egy picit –<br>aludj el szépen, kis Balázs.<p>Alszik a széken a kabát,<br>szunnyadozik a szakadás,<br>máma már nem hasad tovább –<br>aludj el szépen, kis Balázs.<p>Szundít a labda, meg a sip,<br>az erdő, a kirándulás,<br>a jó cukor is aluszik –<br>aludj el szépen, kis Balázs.<p>A távolságot, mint üveg<br>golyót, megkapod, óriás<br>leszel, csak hunyd le kis szemed, –<br>aludj el szépen, kis Balázs.<p>Tüzoltó leszel s katona!<br>Vadakat terelő juhász!<br>Látod, elalszik anyuka. –<br>Aludj el szépen, kis Balázs.<p><small>1935. febr. 2.</small></div></article><article id=ajtot-nyitok><div class=vers><h2>Ajtót nyitok</h2><p>Ajtót nyitok. Meglódul lomhán<br>a főzelék fagyott szaga<br>és végigvicsorog a konyhán<br>a karmos tűzhely. A szoba<p>üres, senki. Tizenhat éve<br>ennek, mit sosem feledek.<br>Viaszkos vásznu konyhaszékre<br>ültem, nyafognék, nem lehet.<p>Értem, hogy anyám eltemették,<br>de nincs és nyugtalan vagyok,<br>ezt nem értem. Felnőtt lehetnék.<br>(A mosogatótál ragyog.)<p>Nem fáj, de meg sem érinthettem,<br>nem láttam holtában anyám,<br>nem is sirtam. És érthetetlen,<br>hogy mindig így lesz ezután.<p><small>1935. febr. eleje</small></div></article><article id=osztas-utan><div class=vers><h2>Osztás után</h2><p>A kártya ki van osztva. Reszketünk,<br>Észak, Kelet, Nyugat és Dél kezében,<br>bubik, királyok, dámák jelmezében<br>s szótlanul várjuk, mit tesz végzetünk.<p>Ki vagyunk osztva. Megvan helyzetünk.<br>Mit tehetnénk a szabály ellenében?!<br>Mint mozdulatlan csillagok az égen,<br>változhatatlan rajzunk, jellemünk.<p>Vörösek és feketék, vérben, gyászban,<br>fényesre lakkozottan, lámpalázban<br>így kell kinek-kinek sorsára várni,<p>hogy boldogságunkat, mit rejt szerelmünk,<br>a gyönyörű sikert, mely megvan bennünk,<br>ki tudja-e a végzet licitálni.<p><small>1935. ápr.</small></div></article><article id=modern-szonett><div class=vers><h2>Modern szonett</h2><p>Az ember él, habár üres a kamra<br>s a dobozokban semmi élelem.<br>Életben tart a halálfélelem.<br>(E nehéz percben ismerek magamra.)<p>Most sajnálom (de ezt is lenyelem),<br>hogy nincs isten, ki gondoljon kinomra<br>és azok szemét ujjával kinyomja,<br>kik elnézik, hogy nincsen kenyerem.<p>Büszke nyomorúlt voltam én! Ma már<br>belátom, csak a csökönyös szamár<br>büszke, amikor szaggatja az ostor,<p>meg az ujonc, ki első ízben posztol,<br>meg a gyermek, kit dícsér a tanár<br>és otthon édes meggybefőttet kóstol.<p><small>1935. máj.</small></div></article><article id=leulepszik><div class=vers><h2>(Leülepszik…)</h2><p>Leülepszik, nem illan el bajom.<br>Bár munkát fogni, noha mit se tud már,<br>a szerencsétlen ember ugrabugrál,<br>mint ketrecében az ijedt majom.<p>Igy eladott lány töpreng a hajón,<br>ha ráeszmélt, hogy pártfogója foglár<br>s azért a ruha meg a durva boglár,<br>hogy enyhitsen a brazil óhajon.<p>Tudja: táncol majd s gépiesen apróz,<br>alája nyulhat öklendező matróz,<br>ölelgethetik, ő már nem ölel.<p>Néki a gólya síró, tiszta űrt hoz,<br>azt is csak addig, mig a csend fülel<br>s majd nem vágyik és vágyat nem öl el.<p><small>1935. máj.</small></div></article><article id=emberek><div class=vers><h2>Emberek</h2><p>Családunkban a jó a jövevény.<br>Az érdek, mint a gazda, úgy igazgat, –<br>ezt érti rég, de ostobán, ki gazdag<br>s ma már sejteni kezdi sok szegény.<p>Kibomlik végül minden szövevény.<br>Csak öntudatlan falazunk a gaznak,<br>kik dölyffel hisszük magunkat igaznak.<br>A dallam nem változtat szövegén.<p>De énekelünk mind teli torokkal<br>s edzzük magunkat borokkal, porokkal,<br>ha kedvünk fanyar, szánk pedig üres.<p>Erényes lény, ki csalódni ügyes.<br>Ugy teli vagyunk apró, maró okkal,<br>mint szúnyoggal a susogó füzes.<p><small>1935. máj.</small></div></article><article id=legy-ostoba><div class=vers><h2>Légy ostoba</h2><p>Légy ostoba. Ne félj. A szép szabadság<br>csak ostobaság. Eszméink között<br>rabon ugrálunk, mint az üldözött<br>majom, ki tépi ketrecének rácsát.<p>Légy ostoba. A jóság és a béke<br>csak ostobaság. Ami rend lehet,<br>majd így ülepszik le szíved felett,<br>mint medrében a folyó söpredéke.<p>Légy ostoba. Hogy megszólnak, ne reszkess,<br>bár nem győzhetsz, nem is lehetsz te vesztes.<br>Légy oly ostoba, mint majd a halál.<p>Nem lehet soha nem igaz szavad –<br>jó leszel, erős, békés és szabad<br>vendég mult s jövő asztalainál.<p><small>1935. aug. 6.</small></div></article><article id=en-nem-tudtam><div class=vers><h2>Én nem tudtam</h2><p>Én úgy hallgattam mindig, mint mesét<br>a bűnről szóló tanitást. Utána<br>nevettem is – mily ostoba beszéd!<br>Bűnről fecseg, ki cselekedni gyáva!<p>Én nem tudtam, hogy annyi szörnyüség<br>barlangja szivem. Azt hittem, mamája<br>ringatja úgy elalvó gyermekét,<br>ahogy dobogva álmait kinálja.<p>Most már tudom. E rebbentő igazság<br>nagy fényében az eredendő gazság<br>szivemben, mint ravatal, feketül.<p>S ha én nem szólnék, kinyögné a szájam:<br>bár lennétek ily bűnösök mindnyájan,<br>hogy ne maradjak egész egyedül.<p><small>1935. aug. 7.</small></div></article><article id=boldog-hazug><div class=vers><h2>Boldog hazug…</h2><p>Boldog hazug, kinek van istene,<br>ki rettenetes, de maga a jóság;<br>kinek sebet kap reszkető keze,<br>ha leszakitja a tilalmas rózsát.<p>Boldog hazug – értetlen szelleme<br>a meg nem fogant, ártatlan valóság;<br>pihen rajta a mindenség szeme,<br>bámulja őt, az öröklét lakósát.<p>Én nem leltem szivemben, sem az égben<br>s e halott fényü istentelenségben<br>szivdobogással ringatom magam,<p>kit más-gyötörte anyám azért vert meg,<br>mert sápadt kézzel loptam én, a gyermek,<br>jól tudva már, hogy minden odavan.<p><small>1935. aug. 9.</small></div></article><article id=temetes-utan><div class=vers><h2>Temetés után</h2><p>A láng ellibbent a sötétben,<br><span class=s>amint betört a szélroham,</span><br>de mi már hallgattunk is régen,<br><span class=s>mint az öregek, komolyan,</span><br>nekünk nem mondott semmi újat<br><span class=s>az a hirtelen zivatar,</span><br>belénk nem csapkodtak a gallyak,<br><span class=s>minékünk nem volt ravatal</span><br>az elfeketült föld s a mennybolt,<br><span class=s>mely oszladozni fölfakadt.</span><br>(Csak most emlékszem rá, milyen volt!)<br><span class=s>Még csak biztató szavakat</span><br>sem szóltunk, nem néztünk egymásra,<br><span class=s>mint munka után ki leül.</span><br>Csak ültünk ott, mi három árva,<br><span class=s>ki-ki magában, egyedül.</span><p><small>1935. aug. 12.</small></div></article><article id=mint-gyermek><div class=vers><h2>Mint gyermek…</h2><p>Mint gyermek, aki bosszut esküdött<br>és felgyujtotta az apai házat<br>s most idegenség lepi, mint a köd,<br>s csak annak mellén, aki ellen lázadt,<p>tudná magát kisírni, elfödött<br>arcát mutatni szabad mosolyának, –<br>oly reménytelenűl erőlködök,<br>hogy könnyeimre: erényre találjak.<p>Világot hamvasztottam el szivemben<br>és nincs jó szó, mely megrikasson engem,<br>kuporogva csak várom a csodát,<p>hogy jöjjön el már az, ki megbocsát<br>és meg is mondja szépen, micsodát<br>bocsát meg nékem e farkasveremben!<p><small>1935. aug.</small></div></article><article id=a-bun><div class=vers><h2>A bűn</h2><p>Zord bűnös vagyok, azt hiszem,<br><span class=s>de jól érzem magam.</span><br>Csak az zavar e semmiben,<br><span class=s>mért nincs bűnöm, ha van.</span><p>Hogy bűnös vagyok, nem vitás.<br><span class=s>De bármit gondolok,</span><br>az én bűnöm valami más.<br><span class=s>Tán együgyű dolog.</span><p>Mint fösvény eltünt aranyát,<br><span class=s>e bűnt keresem én;</span><br>elhagytam érte egy anyát,<br><span class=s>bár szivem nem kemény.</span><p>És meg is lelem egy napon<br><span class=s>az erény hősein;</span><br>s hogy gyónjak, kávézni hivom<br><span class=s>meg ismerőseim.</span><p>Elmondom: Öltem. Nem tudom<br><span class=s>kit, talán az apám –</span><br>elnéztem, amint vére folyt<br><span class=s>egy alvadt éjszakán.</span><p>Késsel szúrtam. Nem szinezem,<br><span class=s>hisz emberek vagyunk</span><br>s mint megdöföttek, hirtelen<br><span class=s>majd mi is lerogyunk.</span><p>Elmondom. S várom (várni kell),<br><span class=s>ki fut, hogy dolga van;</span><br>megnézem, ki tünődik el;<br><span class=s>ki retteg boldogan.</span><p>És észreveszek valakit,<br><span class=s>ki szemmel, melegen</span><br>jelez, csak ennyit: Vannak itt<br><span class=s>s te nem vagy idegen…</span><p>Ám lehet, bűnöm gyermekes<br><span class=s>és együgyű nagyon.</span><br>Akkor a világ kicsi lesz<br><span class=s>s én játszani hagyom.</span><p>Én istent nem hiszek s ha van,<br><span class=s>ne fáradjon velem;</span><br>majd én föloldozom magam;<br><span class=s>ki él, segít nekem.</span><p><small>1935. aug.</small></div></article><article id=emberiseg><div class=vers><h2>Emberiség</h2><p>Óh emberiség, kit törött anyám<br>szenvedni szaporított és nem értett!<br>Nem rettenek születni ujra érted,<br>te két milliárd párosult magány!<p>Láttalak sírni a folyók fagyán,<br>mint gyermeket, kit a jég tüze sértett;<br>láttalak ölni, halni s mint nem éltet,<br>tündökölni nagy egyházak falán.<p>Hegyen láttalak és lapulni ólnál –<br>szerencsétlen, ki úgy élsz, mintha volnál,<br>megérdemled, hogy atyád a halál!<p>Vértelen arravársz, hogy véred ontsák<br>s föl-fölmutat a társuló bolondság,<br>mely téged minden kínban megtalál.<p><small>1935. aug.</small></div></article><article id=nyari-delutan><div class=vers><h2>Nyári délután</h2><p>Cseveg az olló. Néne<br><span class=s>nyesi a pázsitot,</span><br>guggol. Hátulról nézve<br><span class=s>is látni, ásitott.</span><p>Rádió nyüzsög. Szárnyak<br><span class=s>dongnak az üvegen.</span><br>Lágy szellők táncot járnak<br><span class=s>a puha füveken.</span><p>Az idő semmit játszik,<br><span class=s>langy tócsa most, megállt.</span><br>Hogy elleng, abból látszik,<br><span class=s>hogy remeg a virág.</span><p>Én sem tudom már régen,<br><span class=s>alszom? vagy dolgozom?</span><br>Megterit feleségem<br><span class=s>szép fehér abroszon.</span><p>Az eget is a tájon<br><span class=s>vászonfény lepi el.</span><br>Csillog, mert üvegtálon<br><span class=s>ül, a földieper.</span><p>Boldog vagyok? A kedves<br><span class=s>mellettem varrogat</span><br>s hallgatjuk, amint elmegy<br><span class=s>egy vak tehervonat.</span><p><small>1935 nyara</small></div></article><article id=egy-ifju-parra><div class=vers><h2>Egy ifjú párra</h2><p>Ugy érzem, hogy mulik az idő, hogy bonyolultabb<br>örömök várnak reám és egyszerübb,<br>de nem disztelenebb szomoruság, mint a multak,<br>melyeknek lágy s erős szövedéke most kiterült<p>előttem, – im e zümmögő kávéházban várok reátok<br>óvatosan, lassan s figyelve (multba? jövőbe? nem tudom)<br>de vizsgán, mint a kutya, ki bár szemmel tartja a gyanusan nyüzsgő világot,<br>félig ügyel csak, mert másfelől gazdáját várja jelenni a néma uton –<p>ily félálomszerü figyelemben, mely egy, noha ketté irányul,<br>kifelé multra-jövőre, befelé rátok, kis asszony s te kedves barát,<br>érzem, hogy ti vagytok a gazdám (vagyis illő arányul<br>veszem e magányos várakozáshoz kettős mosolyotok sugarát)<p>érzem, hogy ti vagytok a gazdám, mert egyetlenegy vagytok ti ketten,<br>kikre várok e sanda jelen gyanus jelenései közt,<br>mig vöröshaju jellemszinészek kártyákat osztanak felettem,<br>mérgeket hordanak szerte-körül, nyelik a füstöt, a gőzt…<p>Lám-lám, nevetve jöttök, nem tudva, hogy ti vagytok Az, ki eligazitja<br>az üres keretekben a képeket, melyek hanyag<br>alakzatai alighogy élnek, máris tubusaikba<br>surrannának vissza a festékek, a nem-lett multba az ősi anyag.<p>Üljetek csak ide mellém, hadd legyünk együtt ujra a hármak,<br>viduljunk, vonjunk határokat a térben s az óra szerint –<br>ez a félálom visszahuzódik szivembe, máris ugy rémlik, mint az a gyarmat,<br>melyet nem láttam s amelynek partján a kenyérfa koronája lágyan meging.<p><small>1935. szept. 23.</small></div></article><article id=osz><div class=vers><h2>Ősz</h2><p>Tar ágak-bogak rácsai között<br>kaparásznak az őszi ködök,<br>a vaskorláton hunyorog a dér.<p>Fáradtság üli a teherkocsit,<br>de szuszogó mozdonyról álmodik<br>a vakvágányon, amint hazatér.<p>Itt-ott kedvetlen, lompos, sárga lomb<br>tollászkodik és hosszan elborong.<br>A kövön nyirkos tapadás pezseg.<p>Batyuba szedte rongyait a nyár,<br>a pirosító kedvü oda már,<br>oly váratlanul, ahogy érkezett.<p>Ki figyelte meg, hogy, mig dolgozik,<br>a gyár körül az ősz ólálkodik,<br>hogy nyála már a téglákra csorog?<p>Tudtam, hogy ősz lesz s majd fűteni kell,<br>de nem hittem, hogy itt van, ily közel,<br>hogy szemembe néz s fülembe morog.<p><small>1935. okt.</small></div></article><article id=majd-emlekezni-jo-lesz><div class=vers><h2>Majd emlékezni jó lesz</h2><p>Rimánkodik az éghez sok bolond,<br>hogy bujjanak beléjük hars erények.<br>De ők alattomossak és szerények,<br>suttyomban élnek, harangjuk kolomp.<p>Én ilyen gyermek nem vagyok. Fogamban<br>szaporodik az idegen anyag,<br>mint a halál is szivemben. Hanyag<br>társadalmunkra szabatos szavam van.<p>Mert hordtam téglát kínnal s jól tudom,<br>a kín teszi, hogy lett belőle börtön,<br>melyben időm oly egykedvűen töltöm,<br>mint fáradt utas pihen féluton.<p>De majd fölállok s zúgom nemsokára –<br>adjátok meg a munka örömét,<br>adjatok kedvet, nékem nem elég <br>a munkabér, a munkaerő ára!<p>Közeledik az én időm. Ha már<br>ennyi a kín, világot vált valóra –<br>én nem csalódom – minden szervem óra,<br>mely csillagokhoz igazitva jár.<p>Majd a kiontott vértócsa fakó lesz<br>s mosolyra fakaszt mind, ami ma bánt,<br>majd játszunk békés állatok gyanánt<br>és emlékezni s meghalni is jó lesz.<p><small>1935. okt. 24.</small></div></article><article id=harag><div class=vers><h2>Harag</h2><p>Busulsz-e, Pista?… A tépett esőben<br>szél vergődik, mint hálóban a hal…<br>Busulsz-e, mondd? És játszol-e merően<br>az uccák lucskos csillámaival?<p>Én fázom s búsulok. Arcomba támad<br>a híg nedvesség s nem hevít harag.<br>A harag tüzet kér s ellép. A bánat<br>jön aztán, kémlel és velünk marad.<p>Figyelmeztet-e munka közben téged<br>e bánat, mely énhozzám sír, eseng, –<br>hogy eltávozott, lassan, mint a vének,<br>barátod és helyébe ült a csend?<p>Én is dacolni fogok, attól félek,<br>hisz nem ismerem eléggé magam.<br>De sajnálnám, ha elveszítenélek<br>s nem kérdezhetném: hát veled mi van?…<p>Tudtam, hogy örökre összeveszhet<br>egy semmiségen két örök barát,<br>de nem hittem, hogy vélem is megeshet,<br>ami a halálnál ostobább.<p><small>1935. nov. 19.</small></div></article><article id=marcius><div class=vers><h2>Március</h2><p>A föld alól a gyors csirák,<br>kidugják fejüket,<br>a fák, mint boltos áruját,<br>kirakják a rügyet,<br>kamaszok arcán pattanás,<br>férfiajkon a csók,<br>mind egy repeső kapkodás,<br>a szoknyák lobogók,<br>s már itt és ott fölhangzanak,<br>elűzve kínt, fagyot,<br>a szívbe húzódott szavak,<br>eszmék és kardalok.<p><small>1935 vége</small></div></article><article id=majus><div class=vers><h2>Május</h2><p>A rengő lomb virágban ég<br>és készül a gyümölcsre,<br>a nyilt uccára lép a nép,<br>hogy végzetét betöltse.<br>Iramlanak a bogarak,<br>friss jelszavak repülnek.<br>S az aranyba vont ég alatt,<br>– mert beköszönt az ünnep –<br>a szabadság sétára megy.<br>Hős népe ágat lenget,<br>s ő kézenfogva vezeti<br>szép gyermekét, a rendet!<p><small>1935 vége</small></div></article><article id=levegot><div class=vers><h2>Levegőt!</h2><p>Ki tiltja meg, hogy elmondjam, mi bántott<br><span class=s>hazafelé menet?</span><br>A gyepre éppen langy sötétség szállott,<br><span class=s>mint bársony-permeteg</span><br>és lábom alatt álmatlan forogtak,<br>ütött gyermekként csendesen morogtak<br><span class=s>a sovány levelek.</span><p>Fürkészve, körben guggoltak a bokrok<br><span class=s>a város peremén.</span><br>Az őszi szél köztük vigyázva botlott.<br><span class=s>A hűvös televény</span><br>a lámpák felé lesett gyanakvóan;<br>vadkácsa riadt hápogva a tóban,<br><span class=s>amerre mentem én.</span><p>Épp azt gondoltam, rám törhet, ki érti,<br><span class=s>e táj oly elhagyott.</span><br>S im váratlan előbukkant egy férfi,<br><span class=s>de tovább baktatott.</span><br>Utána néztem. Kifoszthatna engem,<br>hisz védekezni nincsen semmi kedvem,<br><span class=s>mig nyomorult vagyok.</span><p>Számon tarthatják, mit telefonoztam<br><span class=s>s mikor miért, kinek.</span><br>Aktákba irják, miről álmodoztam<br><span class=s>s azt is, ki érti meg.</span><br>És nem sejthetem, mikor lesz elég ok<br>előkotorni azt a kartotékot,<br><span class=s>mely jogom sérti meg.</span><p>És az országban a törékeny falvak<br><span class=s>– anyám ott született –</span><br>az eleven jog fájáról lehulltak,<br><span class=s>mint itt e levelek</span><br>s ha rájuk hág a felnőtt balszerencse,<br>mind megcsörren, hogy nyomorát jelentse<br><span class=s>s elporlik, szétpereg.</span><p>Óh, én nem igy képzeltem el a rendet.<br><span class=s>Lelkem nem ily honos.</span><br>Nem hittem létet, hogy könnyebben tenghet,<br><span class=s>aki alattomos.</span><br>Sem népet, amely retteg, hogyha választ,<br>szemét lesütve fontol sanda választ<br><span class=s>és vidul, ha toroz.</span><p>Én nem ilyennek képzeltem a rendet.<br><span class=s>Pedig hát engemet</span><br>sokszor nem is tudtam, hogy miért, vertek,<br><span class=s>mint apró gyermeket,</span><br>ki ugrott volna egy jó szóra nyomban.<br>Én tudtam – messze anyám, rokonom van,<br><span class=s>ezek idegenek.</span><p>Felnőttem már. Szaporodik fogamban<br><span class=s>az idegen anyag,</span><br>mint szivemben a halál. De jogom van<br><span class=s>és lélek vagy agyag</span><br>még nem vagyok s nem oly becses az irhám,<br>hogy érett fővel szótlanul kibirnám,<br><span class=s>ha nem vagyok szabad!</span><p>Az én vezérem bensőmből vezérel!<br><span class=s>Emberek, nem vadak –</span><br>elmék vagyunk! Szivünk, mig vágyat érlel,<br><span class=s>nem kartoték-adat.</span><br>Jöjj el, szabadság! Te szülj nekem rendet,<br>jó szóval oktasd, játszani is engedd<br><span class=s>szép, komoly fiadat!</span><p><small>1935. nov. 21.</small></div></article><article id=biztato-csomagodat-ne-bontsd-ki><div class=vers><h2>Biztató</h2><p>Csomagodat ne bontsd ki,<br>ha véginségre jutsz.<br>Azért véredet ontsd ki,<br>amiért sírni tudsz.<p>A késő fordulásu<br>eget mig nézheted,<br>te lassu jajdulásu,<br>alkosd meg végzeted.<p>Amit szemeddel sejtesz,<br>sziveddel várd ki azt,<br>amit szivedbe rejtesz,<br>szemednek tárd ki azt.<p><span class=s4>„Hol csavarogsz, te vásott?”</span><br>Aggódva vár reád,<br>megvetvén elmulásod,<br>csendes édesanyád.<p><small>1935 [?]</small></div></article><article id=indiaban-hol-ejjel-a-vadak><div class=vers><h2>(Indiában, hol éjjel a vadak…)</h2><p>Indiában, hol éjjel a vadak<br>zöld szeme cikkan át a dzsungelen, –<br>mikor dédapa is kicsi volt még,<br>élt egy nagy fejedelem.<p>Parancsot adott, büszkét, szigorút:<br><span class=s4>„Fogjon mindenki szerszámot! Oda,</span><br>hol a lombzenére táncot lejt a hold,<br>épüljön hétszáz ékes palota!”<p>Hétszáz ékes palota közé<br>kincstárat vasból rakatott<br>s a napot akarta ráveretni,<br>mint óriás, tüzes lakatot.<p>Hiába szörnyedt el a nép<br>s kérlelték vének és papok:<br><span class=s4>„Ami égi, ne hozd a földre!”</span><br>A kapu pántja kérte a napot.<p>Feszült létra a felhő szélihez.<br>Megbillent az; a létra leszakadt.<br>Fogtak sasokat könnyü szekérbe.<br>A hámot szétszedték dalos madarak.<p>S míg sürgött irtózva, serénykedett<br>a dolgos népek megdöbbent zöme,<br>kisült a vetés, kigyult a város;<br>kicsordult a nap lángos özöne.<p>Mint a zuhatag, hullt alá a tűz.<br>Állva száradt el a fejedelem.<br>S a hétszáz palota helyét elfoglalta<br>az őserdő egy hűvös éjjelen.<p><small>1934–1935 [?]</small></div></article><article id=kesei-sirato><div class=vers><h2>Kései sirató</h2><p>Harminchat fokos lázban égek mindig<br><span class=s>s te nem ápolsz, anyám.</span><br>Mint lenge, könnyü lány, ha odaintik,<br>kinyujtóztál a halál oldalán.<br>Lágy őszi tájból és sok kedves nőből<br>próbállak összeállitani téged;<br>de nem futja, már látom, az időből,<br><span class=s>a tömény tűz eléget.</span><p>Utoljára Szabadszállásra mentem, <br><span class=s>a hadak vége volt</span><br>s ez összekuszálódott Budapesten<br>kenyér nélkül, üresen állt a bolt.<br>A vonattetőn hasaltam keresztben,<br>hoztam krumplit; a zsákban köles volt már;<br>neked, én konok, csirkét is szereztem<br><span class=s>s te már seholse voltál.</span><p>Tőlem elvetted, kukacoknak adtad<br><span class=s>édes emlőd s magad.</span><br>Vigasztaltad fiad és pirongattad<br>s lám, csalárd, hazug volt kedves szavad.<br>Levesem hütötted, fujtad, kavartad,<br>mondtad: Egyél, nekem nőssz nagyra, szentem!<br>Most zsiros nyirkot kóstol üres ajkad –<br><span class=s>félrevezettél engem.</span><p>Ettelek volna meg!… Te vacsorádat<br><span class=s>hoztad el – kértem én?</span><br>Mért görbitetted mosásnak a hátad?<br>Hogy egyengesd egy láda fenekén?<br>Lásd, örülnék, ha megvernél még egyszer!<br>Boldoggá tenne most, mert visszavágnék:<br>haszontalan vagy! nem-lenni igyekszel<br><span class=s>s mindent elrontsz, te árnyék!</span><p>Nagyobb szélhámos vagy, mint bármelyik nő,<br><span class=s>ki csal és hiteget!</span><br>Suttyomban elhagytad szerelmeidből<br>jajongva szült, eleven hitedet.<br>Cigány vagy! Amit adtál hizelegve,<br>mind visszaloptad az utolsó órán!<br>A gyereknek kél káromkodni kedve –<br><span class=s>nem hallod, mama? Szólj rám!</span><p>Világosodik lassacskán az elmém,<br><span class=s>a legenda oda.</span><br>A gyermek, aki csügg anyja szerelmén,<br>észreveszi, hogy milyen ostoba.<br>Kit anya szült, az mind csalódik végül,<br>vagy így, vagy úgy, hogy maga próbál csalni.<br>Ha kűzd, hát abba, ha pedig kibékül,<br><span class=s>ebbe fog belehalni.</span><p><small>1935/193. dec.</small></div></article><article id=egy-buntetotorvenyszeki-targyalas-irataibol><div class=vers><h2>Egy büntetőtörvényszéki<br>tárgyalás irataiból</h2><p class=parbesz>Bűnös<p>Azért jöttem, hogy följelentsem<br>magam, mert nem birom tovább<br>adni a szendét, ostobát.<br>Szótlanabb, némább bűne nincsen<br>enyémnél senkinek, bevallom.<br>Szeretném, hogyha itt, te vád,<br>szemtől szemembe mondanád<br>a bűnt. Mert nem lehet meghalnom.<p class=parbesz>Vádló<p>Én legyek bünének tudója –<br>mit motyog a reménytelen!<br>Én csak a bűnöst ismerem,<br>ki szemét lesüti s kitolja!<br>Mit vall be? Amit mind tudunk már –<br>iramló fényt a tengeren,<br>de bűne íze (rengve lenn)<br>fogai s ínye között bujkál!<p class=parbesz>Bíró<p>Lépj közelébb s figyelj. A törvény<br>tudod, betellik szószerint.<br>A biróság, ha rád tekint,<br>a tűzön ítél, nem a pörnyén.<br>Míg eleven bizonyság nincsen,<br>míg itt nem illan fürge tény,<br>bár szánlak, fiam, nincs remény,<br>a bíróság föl kell hogy mentsen.<p class=parbesz>Vádlott<p>Óh, nem lehet ilyen kegyetlen<br>törvény a tűzön, a vizen!<br>A bűnt, mely elnémit, hiszen<br>igy ujra el kéne követnem!<br>Végtelen semmi vár, tudom jól<br>s nem bocsánat. Ám ennyiben<br>nem kényszerithet senkisem,<br>hogy a bűnt elkövessem ujból.<p class=parbesz>Vádló<p>Arcátlan szenvedő! Nem átalsz<br>rettegni! Kínod örömét.<br>A tengerfenék gyönyörét.<br>Süt a nap és te éjszakát vallsz.<br>A pocsolyákból száll a pára<br>hajtván gépeid kerekét<br>s te mozdulatlan, mint a jég,<br>akarsz megérni a halálra!<p class=parbesz>Bíró<p>Látlak fiam s nem csal a látszat.<br>Szemedben könnycsepp ég – hazudsz.<br>Bánod a bűnt – megbánni tudsz,<br>így jelzel a cinkos világnak.<br>Ammiatt az ember bánkódik,<br>mit nem tett, vagy nem tehetett,<br>de a bűnt nem bánhatja meg,<br>mert az igazság megbántódik.<p class=parbesz>Vádlott<p>Amit kivántok, lehetetlen.<br>Hisz emlékezni sincs időm,<br>mikor már tűnődnék merőn,<br>lökdös az éhség tehetetlen.<br>Belátom, hogy hitvány e bánat,<br>a gyengeséghez sincs erőm.<br>Engedjétek – ez nem öröm –<br>hogy tanúnak hivjam anyámat.<p class=parbesz>Vádló<p>Im anyját falta föl magzatja<br>vonítva s mohón e cseléd.<br>Két kézzel tépte emlejét,<br>ahogy most önmagát szaggatja.<br>Nem emlékezik arra persze,<br>mint vette vérét és tejét<br>s lógatja fondor fafejét,<br>hogy elhigyjük, nincs bűnre mersze!<p class=parbesz>Bíró<p>Anyád meghalt tizenhat éve<br>– ezt meg kell állapitani –<br>le vannak rágva csontjai<br>és szülőhúsa meg van éve.<br>Igaz-e hát, hogy őbelőle<br>táplálkoztál, te hajdani<br>élősdi kisded. Majd ami<p><small>1934–1935</small></div></article><article id=toredekek-1935><div class=vers><h2>[Töredékek]</h2><p>lesz lágy hús s mellé ifju karalábé<br>ökör hizik és nő a csalamádé<br>de az már a mi porunkból fakad<hr id=mint-oroszlan><p>mint oroszlán, ki ketrecében bömböl<br>az öreg bácsi kerti útat döngöl<hr id=es-testem-vegul-megbetegedett><p>és testem végül megbetegedett<br>mert férfi vagyok és nem tudja senki,<br>még magam sem, hogy mennyit szenvedek.<hr id=egesz-testeben-reszket><p>Egész testében reszket, mint a gyermek,<br>kit rajtakaptak, hogy buktát lopott<hr id=vadasz-szemunkre><p>vadász szemünkre lányok térde les<br>és haragomban megölnék egy tündért<br>holott talált és lukas életünkért<br>belátom – ölni meg nem érdemes.<hr id=mint-locspocs-fenyeben><p>mint locspocs-fényben a vastaligákkal<br>zörgő, seszinü alakok<br>ugy vonulnak a fejemen által<br>karácsonyesti gondolatok –<p>nem éppen olyanok hogy fönn az egekben<br>ily talicskákon hozzák a felhőhegyen<br>a havat libasorban kéklő seregben<br>az angyalok, hogy inség munka legyen –<p>nem, hanem<p>Nem vettem konyakot, se kekszet<p><small>1935</small></div></article></div><script src=built.js></script><script src=jquery.search.js></script><script>$('details').details();$('html').addClass($.fn.details.support ? 'details' : 'no-details');</script>