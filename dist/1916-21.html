<!doctype html><html lang=hu><meta charset=utf-8><title>1916—21 – József Attila összes versei | MEK</title><link href=favicon.ico rel="shortcut icon" sizes=16x16><meta content="width=device-width, initial-scale=1" name=viewport><link href=main.css rel=stylesheet><!--[if lt IE 9]><script src=html5shiv-printshiv.js></script><![endif]--><header><img src=jozsef-attila.jpg alt height=291 width=207><h1 id=targymutato><a href=index.html title="Vissza a főoldalra">József Attila <span>összes versei</span></a></h1><ul class="form search"><li><form id=search role=search><label for=verskeres>Vers keresése cím szerint:</label><input id=verskeres placeholder="Vers keresése…" type=search></form></ul><ul id=talalat></ul><nav role=navigation><ul><li class=top><a href=1916-21.html#targymutato title="Vissza az oldal tetejére">↑</a></ul></nav></header><div role=main><h1 class=ev id=1916-17>1916–1917</h1><article id=kedves-joco><div class=vers><h2>Kedves Jocó!</h2><h3><small>1. ső strófa</small></h3><p>De szeretnék gazdag lenni,<br>Egyszer libasültet enni,<br>Jó ruhába járni kelni,<br>S öt forintér kuglert venni.<h3><small>2. strófa</small></h3><p>Mig a cukrot szopogatnám,<br>Uj ruhámat mutogatnám,<br>Dicsekednél fűnek fának,<br>Mi jó dolga van Attilának.<p><small>1916–1917[?]</small></div></article><h1 class=ev id=1920>1920</h1><article id=a-szolnoki-hidon><div class=vers><h2>A szolnoki hídon</h2><p>Az érc-oroszlán üstökét csóválva<br>riadtan reng a halál-színpadon.<br>A Halál lesi, tárt karokkal várja,<br>hogy Úr legyen a sápadt arcokon.<p>Tenyérnyi hely s a vigyorgó, kapzsi Vég<br>orcájába sápad belé arcod.<br>Alattad a Rém, felül büntető Ég<br>– gyáva Ember! – Neked üzen harcot.<p>A Hold is kacag a nagy gyávaságon<br>és a Tisza lassan bugyborékol.<br>S csak ott tör ki a szó a néma ajkon,<br>hol már biztos-távol vagy a hídtól.<p><small>1920</small></div></article><h1 class=ev id=1921>1921</h1><article id=homaly-borult-az-erdore><div class=vers><h2>Homály borult az erdőre…</h2><p>Homály borult az erdőre,<br>A csend susog ki belőle.<br>Denevér száll, szól a kuvik,<br>Lassan a hold előbuvik.<p>Idő múlik, felhők jőnek,<br>Egyenesen az erdőnek.<br>Ott megállnak, némán várnak:<br>Áldást adnak a határnak.<p>Majd legyőzi őket a hold:<br>Tolvaj éjbe fénykévét told.<br>De lassanként sápad fénye:<br>Futtatja a nap fölénye.<p>Tülköl a gyár, szól a madár:<br><span class=s4>„Talpon legyen mindenki már!”</span><br>Hol van az éj? A multé lett:<br>Ujra itt van, él az élet.<p><small>1921. febr. 20.</small></div></article><article id=osszetort-szivem><div class=vers><h2>Összetört szívem…</h2><p>Összetört szívem bús kesergője<br>Csókot kért tőled, néma halott,<br>Szunnyadsz te régen, nem hallsz felőle,<br>Boldogan virulsz, ahol vagy, ott.<p>Oh! ha leszállnál a magas égből<br>S lelkem akarnád vídítani,<br>Könnyem, mely most hull sűrűn szememből,<br>Nem volna tovább mért ontani.<p>Vagy ragadjál ki, hő szerelmeddel<br>Földi posványság csápjaibul,<br>Várlak epedve, kedvesem! jöjj el!<br>Szánd meg a könnyem, mely egyre hull.<p>Összetört szívem bús kesergője<br>Csókot kér tőled, néma halott.<br>Nem szeretsz már te, nem hallsz felőle,<br>Nem kellesz nékem, oh! átkozott!<p><small>1921. márc. 28.</small></div></article><article id=a-sziv-s-a-szem><div class=vers><h2>A szív s a szem</h2><p>A szív érez, a szem kutat,<br>Szép lány szerelméhez utat.<br>A szív dobog, a szív sóhajt<br>Ha a lány távol nincsen,<br>A szem ellesi az óhajt:<br>– Mit kívánsz édes kincsem?<p>Ha eltűnik a szerelem,<br>A szív kérdi: – Mi lesz velem?<br>Önző szív! magára gondol<br>S csakhamar életre kel.<br>S nem gyötrődik semmi gondtól,<br>Hisz gond nélkül válik el.<p>A szem, ha nincs vis-a-vis-ja,<br>Rejtett kincsét előhíjja,<br>S mosogatja gyötört lényét,<br>De ez már mit sem segít,<br>Vissza nem kapja a fényét,<br>Ha elsírta könnyeit.<p><small>1921. márc. 29.</small></div></article><article id=hozza><div class=vers><h2>Hozzá!</h2><p>Arany hajad, mint a nap sugára<br>Vet fénykévét ruhácskád fodrára.<br>Reng ruhádban a karcsú termeted:<br>Rózsaszálon a gyémánt permeteg.<p>Szemed a mély tenger csillogása,<br>Égen földön nincs, nem akad mása.<br>Ha engem látsz, lecsukod csendesen,<br>Sugaráért od’adnám életem!<p>Lelked nyájas holdsugár az éjben,<br>Ringatózik mély tenger ölében.<br>Óh! előlem felhők takarják el!<br>S ha várok rá… eltünik – a nap kel.<p>Szíved? Óh! a szíved nem találom,<br>Ez az én bús, szomorú halálom.<br>Széttörnélek! – de kezemen bilincs:<br>Meghalok érted, mert szíved az nincs.<p><small>1921. ápr. 10.</small></div></article><article id=amiota><div class=vers><h2>Amióta…</h2><p>Amióta megláttalak,<br>Szebben süt a nap le rám<br>És azóta százszor szebben<br>Dalol a kis csalogány.<br><span class=s3>Csak a piros ajkad néma</span><br>S mosoly rajta nem fakad,<br>Saját magam árnya vagyok,<br>Hisz csókolnom nem szabad.<p>Amióta megláttalak,<br>Illatosabb a mező<br>És azóta tövis nélkül<br>Áll a büszke rózsatő.<br><span class=s3>Csak a lelked lett fagyosabb,</span><br>Csak a szíved lett büszke<br>S szerelmemtől lobbant lángra<br>A kétségb’esés üszke.<p>Amióta megláttalak,<br>Örök tavasz ég virul<br>És azóta kis madarat<br>Kis leány nem tart rabul.<br><span class=s3>Csak te tartasz foglyul engem</span><br>S csak a szívem csupa seb;<br>A neveddel ajkaimon<br>Halok meg! – úgy édesebb.<p><small>1921. ápr. 11.</small></div></article><article id=csokolj-csokolj><div class=vers><h2>Csókolj, csókolj…</h2><p>Csókolj, csókolj utóljára,<br>Fehér karoddal ölelj át,<br><span class=s5>’sz elmegyek már nemsokára</span><br>S szerelmed életem ára,<br>Csókolj, csókolj és ölelj hát.<p>Már nem csókol! Nincs, nincs sehol<br>Én eljöttem, – ő – maradott.<br>Hűtlen-e már? Jaj! mást csókol!<br>Érzem, más ki néki bókol,<br>Más visz néki szép virágot.<p>Úgy kinlódom! Nappal, éjjel<br>Csak mindig reá gondolok:<br>Vaj’ kit csókol most ő kéjjel,<br>Szembe szállva reményemmel,<br>Hisz tőle oly távol vagyok!<p>Itt van a boldog pillanat:<br>Hozzá, haza repülhetek!<br>Oly lassan halad a vonat,<br>Oly gyorsan tűnik le a nap!<br>Viszontlátom-e őt? Egek?!<p>Hála Isten! Honn vagyok már!<br>Szívem pattanásig feszül<br>S azt dobogja: Tán nem is vár!<br>Csönd fogad, az óra is áll<br>S szemembe egy porszem repül.<p>Csókolok egy hideg kezet,<br>Zokogástól reszket vállam:<br>Azt hittem: hűtlen, rászedett,<br>Pedig csak engem szeretett<br>S szive repedt meg utánam.<p><small>1921. ápr. 11.</small></div></article><article id=a-halalrol><div class=vers><h2>A halálról</h2><p>Vas-öltönyben előttem áll<br>A szomorú, néma halál.<br>Hideg csókja<br>Nem izgatja<br>Sóhajtó kebelem.<p>Dörrenés s nem él az élet,<br>Futó ábránd, a multé lett.<br>Nem marasztja,<br>Már eladta<br>Hevítő szerelem.<p>Előttem áll s torkon ragad!<br>– Életmentő hát nem akad? –<br>Tovább nem vár,<br>S én? – megyek már<br>Siratva életem.<p><small>1921. ápr. 11.</small></div></article><article id=szeretnem-ha-vadalmafa-lennek><div class=vers><h2>Szeretném, ha vadalmafa lennék!</h2><p>Szeretném, ha vadalmafa lennék!<br>Terebélyes vadalmafa;<br>S hogy testemből jóllakhatna<br>Minden éhező kis gyermek<br>Árnyaimmal betakarva.<p>Szeretném, ha vadalmafa lennék<br>S minden egyes árva gyermek,<br>Ha keserű könnye pereg,<br>Felkeresné s könnyeivel<br>Öntözné meg a tövemet.<p>Szeretném, ha vadalmafa lennék,<br>Mi ha majd egykor kiszárad<br>És a tél apó kivágat,<br>Lángjaival felszárítná<br>Könnyeit a bús árváknak.<p>S ha csakugyan vadalmafa lennék,<br>Volna öröm a földön és<br>Sehol semmi bú, szenvedés<br>S a mosolygó fejeket nem<br>Bántaná az elköltözés.<p><small>1921. ápr. 12.</small></div></article><article id=jelen-mult-jovo><div class=vers><h2>Jelen, Mult, Jövő</h2><p>Az elmultba szemem tétován tekint<br>Egy percre csak! Üldözi a jelen,<br>Nem pihenhet régi emlékeken,<br>Unos untalan visszatér megint.<p>A jelen, oh! a jelen mindig bántott,<br>Amerre én, mindig arra haladt,<br>Tövisekkel hinté bé az utamat<br>S elvett tőlem reményt, boldogságot.<p>Nem veheté el, bár kínzott nagyon<br>– Történik minden, ahogy írva vagyon –<br>Nem veheté el, nem, a jövőt tőlem.<p>Tövises úton segít a jövendő;<br>Jövőben dicsőül meg a szenvedő;<br>Jövő mutatja az utat előttem!<p><small>1921. ápr. 15.</small></div></article><article id=bolyongok><div class=vers><h2>Bolyongok</h2><p>Hol van az a kis ház, hol kevesen járnak?<br>És ahol szeretnek, és csak reám várnak,<br>És csak reám várnak.<p>Merrefelé menjek? Balra-e vagy jobbra?<br>Fönn csillagok vannak, fölnézek azokra,<br>Fénylő csillagokra.<p>Merre nincs csillagfény – arra fogok menni,<br>Ott fognak igazán engemet szeretni,<br>Igazán szeretni.<p><small>1921. szept. 24.</small></div></article><article id=ulunk-egymas-mellett><div class=vers><h2>Ülünk egymás mellett</h2><p>Ülünk egymás mellett a padon.<br>Ülünk egymás mellett némán, hallgatagon.<br>Ő nem szól hozzám, és én se szólok néki.<br>– Mért kell a csüggedtnek búsan – mégis élni?<br>Nem szólok hozzá, bár tudom, hogy szerelme,<br>Hallgatok mellette, bár tudom, a lelke,<br>A lelke-szerelme csupán értem ég,<br>S azt is tudom, hogy meg fog siratni még.<p><small>1921. szept. 24.</small></div></article><article id=egyedul><div class=vers><h2>Egyedül</h2><p>Egyedül fogok én állni a világon.<br>Egyedül, egyedül, nem lesz soha párom.<p>Nem lesz soha párom, aki vigasztaljon,<br>Aki szenvedésben csókot csókra adjon.<p>Csókot csókra adjon s aki hű, nem álnok,<br>Aki büszke arra, hogy mellette állok.<p>Aki míg én alszom őrködik könnyezve,<br>És, ha ébren vagyok, kacagó a kedve.<p>Aki szeret engem, aki meghal értem<br>S még akkor is szeret örök-visszatérten.<p>S nem fog borulni le rám senkise sírva,<br>Ha majd távozom az örök-néma sírba.<p><small>1921. szept. 24.</small></div></article><article id=mamor><div class=vers><h2>Mámor</h2><p>Szeretném felverni lelkem dalával<br>A szomorúk szivét, a világot.<br>Most megbocsátok annak is,<br>Aki bántott.<p>Szertném a keblemre ölelni az<br>Életért kűzdő, fájó rabot.<br>Szeretném feltámasztani,<br>Aki halott.<p>Szeretném, hogyha lassabban forogna<br>És végre megállna a nagy kerék.<br>De a legjobban szeretném,<br>Ha szeretnék.<p>És szeretnék alkotni csodásat és<br>Ezer gyönyörűt, szépet meg nagyot<br>S aztán meghalni: Mert én a<br>Mámor vagyok.<p><small>1921. szept. 24.</small></div></article><article id=akkor><div class=vers><h2>Akkor</h2><p>És akkor zuhogott, csattogott, villámlott<br>S akkor kerültem messze szobámat<br>És akkor őrjöngtem, szidtam a világot<br>S akkor tiport legjobban a Bánat.<p>S akkor imádkoztam, követeltem, kértem<br>És akkor sírtam szívből igazán<br>S akkor bánó szívvel meggyóntam, megtértem,<br>Mert akkor halt meg egy lány, egy leány.<p><small>1921. szept. 24.</small></div></article><article id=vegtelen-ota><div class=vers><h2>Végtelen óta…</h2><p>Végtelen óta folynak a percek,<br>Végtelen óta folynak a könnyek –<br>Harsog a tenger, árad a tenger<br>És jaj! utánok még többen jönnek.<p>Ezer forrás sír végeszakadlan<br>És jaj, az anyja úgy szereti!<br>Harsog a tenger, árad a tenger,<br>Fáradt a lelkem, ölelgeti.<p>Folynak a könnyek, folynak a percek,<br>Nem tudni: Hová? Merre? Mivégre?<br>Harsog a tenger, árad a tenger –<br>Eltünik egyszer a Semmiségbe.<p><small>1921. okt. 31.</small></div></article><article id=tengerhez><div class=vers><h2>Tengerhez</h2><p>Rengő csoda Tenger!<br>Fonjad körül bánó dalaiddal<br>Élet után vágyó lelkemet.<br>Tépd ki szívem kérges rejtekéből<br>Tompa dalok árnyékéletét.<br>Mert gyáva az ember.<br>Nem mérkőzik titkos hatalmaddal: –<br>Ha rám borul a sötét – eltemet.<br>Pártos harcon elsorvaszt, elöl;<br>S csak fenyeget, de nem jő a Vég.<p><small>1921. okt. 31.</small></div></article><article id=sohaj><div class=vers><h2>Sóhaj</h2><p>Ha könny csorog,<br>Ha kebel sír,<br>Ha jaj hallik,<br>Ha ég dörren,<br>Föld kerekén,<br>Akármerre:<br>Az én könnyem,<br>Az én keblem,<br>Az én jajom,<br>Büntetésem:<br>Föld kerekén<br>Akármerre<br>Járok, mindig<br>Csorg a könnyem,<br>Sír a keblem,<br>Jajom hallik,<br>Az ég dörren<br>– Átkozott fej<br>Az én fejem –<br>Átkozott fej<br>Te fölötted.<p><small>1921. okt. 31.</small></div></article><article id=keresek-valakit><div class=vers><h2>Keresek valakit</h2><p>Tele vágyakkal zokog a lelkem,<br>Szerető szívre sohase leltem,<br>Zokog a lelkem.<p>Keresek Valakit s nem tudom, ki az?<br>A percek robognak, tűnik a Tavasz<br>S nem tudom, ki az.<p>Csüggedő szívvel loholok egyre,<br>Keresek valakit a Végtelenbe,<br>Loholok egyre.<p>Könnyim csorognak – majd kiapadnak:<br>Vágyak magukkal messzebb ragadnak –<br>Majd kiapadnak!<p>Búsan magamnak akkor megállok,<br>Szemem csukódik, semmitse látok –<br>Akkor megállok.<p>Lelkem elröppen a Végtelenbe,<br>Tovább nem vágyom arra az egyre,<br>A Végtelenbe.<p><small>1921. okt. 31.</small></div></article><article id=vagymagam-a-hold-alatt><div class=vers><h2>Vágymagam a Hold alatt</h2><p>Be jó az éjben bátoran menni,<br>Be jó az éjben egyedül lenni;<br>Bús tavaszi éjjel<br>S borusan járni szerte-széjjel.<p>Ha a Hold szunnyad, szellő se rebben,<br>Virágok nyitnak elfeledetten,<br>Tüzes, tüskés rózsák,<br>Ölelik a Föld takaróját.<p>Elhaló hárfák titkos zenéje<br>(Ez éj a lelkem örökös éje)<br>Hűs tavaszi éjjel<br>Sirat Valakit bús szeszéllyel.<p>Messze vidéken – ismerős tájon<br>Éjjel bolyongok. – Senki se szánjon!<br>Hisz ez az én kertem<br>S bünhödnöm kell, mert nagyot mertem.<p>Belépni mertem, szétnézni benne:<br>Kóborgó Vágyam ha nyugtot lelne!<br>Szelid, csöndes éjjel.<br>S bolyongok benne szerte-széjjel.<p><small>1921. nov. 26.</small></div></article><article id=az-orok-elmulas><div class=vers><h2>Az örök elmulás</h2><p>A földön semmi nem örök…<br>A fákon árnyak nőnek este,<br>A félhomály is nyöszörög.<p>Eloszlik a Gond barna teste,<br>(A zsíros földbe rothadunk)<br>S ki egykor óhajunkat leste<p>– Ó, puszta szív, borus agyunk! –<br>Már könnyező szem, búcsut intett.<br>Mi mindent, mindent elhagyunk<p>És minden, minden elhagy minket,<br>A szó, kisértés, dölyf s a vér<br>És visszasírjuk könnyeinket,<p>Mely már az Óceánba ér.<br>És csak hiába, nem jő vissza,<br>De jön helyette téli Dér,<p>Ki sóhajunkat is fölissza.<br>Már aztán csendesek vagyunk –<br>A téli álom dermedt, tiszta,<p>De senkit nem csókolhatunk.<br>Virágot hullat el a bodza<br>S majd egy csomóba rothadunk.<p>S rég hallgat a hős méla kobza.<br>A vágyam még ma dübörög<br>És holnap vesztemet okozza.<p>A földön semmi nem örök:<br>A hernyó hull és a madár is<br>S az évszázad föl nem hörög.<p><small>1921. nov. 26.</small></div></article><article id=ajandek><div class=vers><h2>Ajándék</h2><p>A szívem hoztam el, csinálj vele<br>Amit akarsz. És nem tudok mást tenni<br>És nem fáj nékem semmi, semmi, semmi,<br>Csak a karom, mert nem öleltelek.<p>Oly fényes az még, mint uj lakkcipő<br>És lábad biggyedt vonalára szabták.<br>De ruganyos, mint fürge gummilabdák<br>És mint a spongya, mely tengerbe nő.<p>Két fájó karral nyújtom mostan néked<br>És fáradt, barna szóval arra kérlek<br>– Ha eltiporsz is füvet, harmatost –<p>Ha elszakadt a lakktopánka egyszer<br>S ki megfoltozza, nem terem oly Mester:<br>Az uccasárba akkor se taposd.<p><small>1921</small></div></article></div><script src=built.js></script><script src=jquery.search.js></script><script>$('details').details();$('html').addClass($.fn.details.support ? 'details' : 'no-details');</script>