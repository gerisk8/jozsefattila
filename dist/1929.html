<!doctype html><html lang=hu><meta charset=utf-8><title>1929 – József Attila összes versei | MEK</title><link href=favicon.ico rel="shortcut icon" sizes=16x16><meta content="width=device-width, initial-scale=1" name=viewport><link href=main.css rel=stylesheet><!--[if lt IE 9]><script src=html5shiv-printshiv.js></script><![endif]--><header><img src=jozsef-attila.jpg alt height=291 width=207><h1 id=targymutato><a href=index.html title="Vissza a főoldalra">József Attila <span>összes versei</span></a></h1><ul class="form search"><li><form id=search role=search><label for=verskeres>Vers keresése cím szerint:</label><input id=verskeres placeholder="Vers keresése…" type=search></form></ul><ul id=talalat></ul><nav role=navigation><ul><li class=top><a href=1929.html#targymutato title="Vissza az oldal tetejére">↑</a></ul></nav></header><div role=main><h1 class=ev id=1929>1929</h1><article id=laci-ba><div class=vers><h2>Laci bá’</h2><p>Kopaszodsz és őszülsz te!<br>Bölcsebb! korod előtt hajolj!<br>Zsandár sandít, bőszülsz-e?<br>Ne bánd, jó vagy, derülj, danolj!<p>Pipabagó nem ország,<br>ne bomolj, ha szutyka csorog!<br>Ebed szeret, vihar vág,<br>kell-e más, ha meggondolod?<p>Forg a világ! csakhogy lenn,<br>miként a megnyomott darázs,<br>dong a napban, szívemben –<br>dehát ez is csak hallomás.<p><small>1929. ápr.</small></div></article><article id=ket-keserves><div class=vers><h2>Két keserves</h2><h3 id=csin-bin><small>Csin-bin</small></h3><p>– Hoppsz, hopp! Mint bő parasztleányok<br>szoknyába suttyant adomája,<br>elszállsz az ég alól, vagányok<br>félig ludtalpú Attilája;<p>s tünő, foltozott fenekedre,<br>hol aranygyapjas rended hordod,<br>tátva bámulnak kecske, medve<br>s szüzek! anyókák! napraforgók!<h3 id=medalia><small>Medália</small></h3><p>Hiába, hogy tegnap sem ettem,<br>evett az ördög énhelyettem<br>csülköket, országot, jövendőt.<br>S bár ő töltötte meg a bendőt –<p>helyén a holdaknak, napoknak,<br>vad ürülékeim ragyognak,<br>pecsétei disznó halálnak!<br>Hancuroznak és muzsikálnak…<p><small>1929. máj.</small></div></article><article id=esik><div class=vers><h2>Esik</h2><p>Állok, lábamnál tócsa nő<br>a pocsolyához – az a dolga.<br>Bevont farokkal bú elő<br>az eb, hogy lábam megszagolja.<br>Kövér az ég, az üdv a gondja,<br>pislog, dagad a püspök dombja,<br>fütyülnék s számra pára jő –<br>hát megfontoltan, mint a dudva,<br>gőzölgök szépen, komolykodva,<br>révedek én is, révedő.<p>Fütyültem könnyedébb koromba…<br>Esik, hogy nőjön sár meg bodza,<br>csak egy hűvösen heverő<br>répa, egy jámbor meszelő<br>meg én hallgatjuk gondolkodva.<p>Lassudad, országos eső<br>hulló hajamat panaszolja.<p>Dörmögő vagyok, dörmögő.<br>Meg ballagó, hisz evező<br>nem kell soha az országútra!<p>És dünnyög, motyog a cipő,<br>hogy csizmának is elég volna.<p>Feszeng a tök, busong a boglya,<br>esik a mezitlábasokra,<br>a munkátalan munkásokra,<br>esik a remegő toronyra,<br>a lágy talajra, tulajdonra,<br>gödörlakó kubikusokra,<br>párnás, polgári lakásokra,<br>esik, esik, hisz az a dolga.<p>Lassudad, országos eső,<br>nehézkedve és panaszkodva.<p><small>1929. júl.</small></div></article><article id=dormogo><div class=vers><h2>Dörmögő</h2><p>Avas szalonnán élt, mint az idő.<br>Telt-mult naponta, sárgán görbülő;<br>szalmát számolt, vagy nézte az eget,<br>a csillagokban szíve zizegett.<p>Tudta, nagy nap kél a hegyek mögött.<br>Hosszan pipált és lassan köpködött.<br>Ha förgeteg csapkodta, ballagott –<br>zúgó vízárnál ült és hallgatott.<p>Hát így. És most e gyűlő hajnalon<br>odatopog egy bokor hajadon<br>s dönög, donog. Hát elbosszankodott<br>s markos bajszába mormolt, mormogott.<p>– Ejh, dudorássz csak, míg a szerelem<br>hulló levélen hajadon pihen;<br>míg fürtödre a giz-gaz rátapad,<br>karod rángasd és ringasd derekad!<p>Könnyen becsípik proletár-ludak<br>tapadó bőröd, majd ha meglohad.<br>S csimbókba barnul, mint a naspolya,<br>két ringó melled ringló mosolya.<p>Fortyos fazekad gőgben szenvedő?<br>Megnyugszik minden csapkodó fedő.<br>S a tollas karalábé görcseit<br>a fejeden új ifjak föllelik.<p>No, dalolj, rózsaromboló leány!…<br>(Igy feledte a lángos lány után,<br>hogy zokszava bár vág, akár a sás –<br>erős a sorsunk, mint a csikarás!)<p><small>1929. aug.</small></div></article><article id=harmatocska><div class=vers><h2>Harmatocska</h2><p>Guggolva ringadoz<br>a málnatő, meleg<br>karján buggyos, zsiros<br>papiros szendereg.<p>Lágy a táj, gyöngy az est;<br>tömött, fonott falomb.<br>Hegyek párája rezg<br>a halmokon s dalom.<p>Hát dolgoztam hiven,<br>zümmögve, mint a rét.<br>Milyen könnyű a menny!<br>A műhely már sötét.<p>Fáradt meg együgyű,<br>vagy tán csak jó vagyok<br>s reszketek, mint a fű<br>és mint a csillagok.<p><small>1929. aug.</small></div></article><article id=tiszazug><div class=vers><h2>Tiszazug</h2><p>A báránybunda árnyakat<br>tűlevelű fák fércelik.<br>Szalad a puli pillanat,<br>fagyon koppantja körmeit.<p>Hümmögőn áhítgat a nép<br>s házacskák gondolkodnak, ím<br>zsuppjának zsíros süvegét<br>lehúzza ablakára mind.<p>Kárál a tyúk keservesen<br>az eresz alatt, mintha már<br>vénasszony lelke volna, mely<br>rimánkodóan visszajár.<p>Belül is pöttyös állatok,<br>ütődött, kékes öregek<br>guggolnak, mordulnak nagyot,<br>csupán hogy ne merengjenek.<p>Mert sok a révülni való,<br>ha már az ember nem kapál.<br>Szép, puha gond a pipaszó,<br>tört ujjak közt pamutfonál.<p>S mit ér a vén? A kanalat<br>elejti, csöppent, etetik<br>s ha ő etet, a malacok<br>habos vödröstül fellökik.<p>És lágy a tanya, langy az ól.<br>Csillagra akasztott homály!<br>Kemény a menny. A gally alól<br>bicegő cinke sírdogál.<p><small>1929 nyara</small></div></article><article id=margareta><div class=vers><h2>Margaréta</h2><p>Itt kuksolok a szilvafák között,<br>kakukkolgat a hamvas szerelem,<br>kakukkolgat. A berekháti köd<br>pamutpapucsban lépked szívemen.<p>Elültem, mint az öreg szúnyogok.<br>Összébb simul a szittyó meg a nád,<br>hever lábamnál a szél és morog;<br>borzas a szőre. Sóhajt a világ.<p>Tégla a boglyán, öklöm fejemen, –<br>egy margarétán búsulnék magam,<br>már pára hátán illan életem<br>s – vén görbe bú! – munkám még lombtalan.<p>Csak bámul göbbedő hodály alól<br>a barna kapa hűvöslő nyele – –<br>Ökörnyál után ugrik a bokor,<br>zsibongva rebben száraz levele.<p><small>1929 nyara</small></div></article><article id=nyar><div class=vers><h2>Nyár</h2><p>Aranyos lapály, gólyahír,<br>áramló könnyűségű rét.<br>Ezüst derűvel ráz a nyír<br>egy szellőcskét és leng az ég.<p>Jön a darázs, jön, megszagol,<br>dörmög s a vadrózsára száll.<br>A mérges rózsa meghajol –<br>vörös, de karcsú még a nyár.<p>Ám egyre több lágy buggyanás.<br>Vérbő eper a homokon,<br>bóbiskol, zizzen a kalász.<br>Vihar gubbaszt a lombokon.<p>Ily gyorsan betelik nyaram.<br>Ördögszekéren hord a szél –<br>csattan a menny és megvillan<br>kék, tünde fénnyel fönn a tél.<p><small>1929 nyara/1934</small></div></article><article id=akacokhoz><div class=vers><h2>Ákácokhoz</h2><p>Száz göbbedő odvas falunkba’<br>homokot kötözni magunkba’<br>– ákácok, vigyázzunk magunkra! –<br>az úri szélben ez a föladat.<p>Zizegni minden bizalomra<br>keserülő e marxi munka,<br>de kössünk, kössünk lágyan zsongva,<br>a homok elfut, a föld megmarad.<p>Törzs vagyok-e, vagy már csak torzsa?<br>Nem sors az egyes ember sorsa!<br>Fogom én, lám kötöm ujjongva,<br>a jó fa zúg, az édes táj dagad. –<p>Recseg az ég odvas falunkba’,<br>csikorogva hordja halomba<br>tört águnkat, csörög a lombja, –<br>de meleg földet fogunk föld alatt.<p><small>1929. nov./1931. febr.</small></div></article><article id=arany><div class=vers><h2>Arany</h2><p>Lombozott a por még, ám elült a zaj,<br>elfult a homokban a sziklamoraj.<br>Köt a karcsu füst is, e szelid virág<br>s gond érleli termőn a puszta fiát.<p>Édes burgonyát föd darabos talaj –<br>Téged is födött így a gond meg a baj.<br>S gondoltad, mit gondolt csendjében a táj –<br>a hős el van vetve, teremni muszáj.<p>S mig szél nyalta, tépte a rét bokrait,<br>lassan lépve hoztad komoly ökreid.<br>Verseidre raktál szép cseréptetőt<br>s homokot kötöttél, a futó időt.<p>Hadd csellengünk hozzád, vagyonos Atyánk!<br>Házhelyünk a puszta, kóbor a kutyánk.<br>Hadar a szárazság, pusztit az egér<br>s gőggel fortyog kásánk, de hát az mit ér?<p><small>1929 ősze</small></div></article><article id=favago><div class=vers><h2>Favágó</h2><p>Vágom a fát hűvös halomba,<br>fényesül a görcse sikongva,<br>zúzmara hull szárnyas hajamra,<br>csiklándani benyúl nyakamba –<br><span class=s>bársonyon futnak perceim.</span><p>Fönn, fönn a fagy baltája villog,<br>szikrádzik föld, ég, szem, a homlok,<br>hajnal suhint, forgács-fény röppen –<br>amott is vág egy s dörmög közben:<br><span class=s>tövit töröm s a gallya jut.</span><p>– Ejh, döntsd a tőkét, ne siránkozz,<br>ne szisszenj minden kis szilánkhoz!<br>Ha odasujtsz körül a sorshoz,<br>az úri pusztaság rikoltoz –<br><span class=s>a széles fejsze mosolyog.</span><p><small>1929. /nov./1931. febr.</small></div></article><article id=bethlen-istvan><div class=vers><h2>Bethlen István</h2><p>A napba bámul sebtiben –<br>hűl már a langyos Balaton, –<br>árnyéka hosszabb a vizen,<br>mint ő maga a szárazon.<p>Rólunk nem tud, hisz rá sem ér!<br>S még száznál többen is vagyunk!<br>És éretlenül ér a dér:<br>savanyú szöllő az agyunk.<p>Elhullunk, mint az ő haja.<br>Hisz ott is, hol nem vágta gép,<br>földünk kopasz. Idestova<br>jöhet az új, parókanép.<p>Ezt, mikor éhen összeestem,<br>tisztes bosszúból verselém,<br>mert meghalok, de ő e versben<br>örökkön él e sártekén.<p><small>1929</small></div></article><article id=betlehem><div class=vers><h2>Betlehem</h2><p>A gyolcs ködökben puha varjak ülnek,<br>csüggedt borókán fészkel a homály.<br>Tömpe szobácska vert földjére dülnek<br>két botos pásztor és három király.<br>Az asszony leszáll a kamrai létrán, –<br>Mennyből az angyal! – zeng öt atyafi.<br>Az öreg kapás az ólban ganét hány,<br>kántálnak sírva lompos tyúkjai.<br>Fagyos szalmában sáros krumpli gubbaszt,<br>borostás állal komorul a zsupp<br>s fodor leveske szaga áraszt vígaszt,<br>mely a danával mennyezetre fut.<br>Jézus, kinek szállása sárga irka,<br>heverő papírbarmok közt örül<br>s a tűz fényénél a jámborok mintha<br>ugrándoznának a jászol körül.<br>De ez nem igaz. Részes-szalmát hajszol<br>az úri szél és gőzlik a magyar<br>s a két pásztor fonott kalácsot majszol<br>s a három király pálinkát nyakal.<p><small>1929. dec.</small></div></article><article id=betlehemi-kiralyok><div class=vers><h2>Betlehemi királyok</h2><p>Adjonisten, Jézusunk, Jézusunk!<br>Három király mi vagyunk.<br><span class=s3>Lángos csillag állt felettünk,</span><br><span class=s3>gyalog jöttünk, mert siettünk,</span><br><span class=s3>kis juhocska mondta – biztos</span><br><span class=s3>itt lakik a Jézus Krisztus.</span><br><span class=s>Menyhárt király a nevem.</span><br><span class=s>Segíts, édes Istenem!</span><p>Istenfia, jónapot, jónapot!<br>Nem vagyunk mi vén papok.<br><span class=s3>Úgy hallottuk, megszülettél,</span><br><span class=s3>szegények királya lettél.</span><br><span class=s3>Benéztünk hát kicsit hozzád,</span><br><span class=s3>Üdvösségünk, égi ország!</span><br><span class=s>Gáspár volnék, afféle</span><br><span class=s>földi király személye.</span><p>Adjonisten, Megváltó, Megváltó!<br>Jöttünk meleg országból.<br><span class=s3>Főtt kolbászunk mind elfogyott,</span><br><span class=s3>fényes csizmánk is megrogyott,</span><br><span class=s3>hoztunk aranyat hat marékkal,</span><br><span class=s3>tömjént egész vasfazékkal.</span><br><span class=s>Én vagyok a Boldizsár,</span><br><span class=s>aki szerecseny király.</span><p>Irul-pirul Mária, Mária,<br>boldogságos kis mama.<br><span class=s3>Hulló könnye záporán át</span><br><span class=s3>alig látja Jézuskáját.</span><br><span class=s3>A sok pásztor mind muzsikál.</span><br><span class=s3>Meg is kéne szoptatni már.</span><br><span class=s>Kedves három királyok,</span><br><span class=s>jóéjszakát kívánok!</span><p><small>1929. dec.</small></div></article></div><script src=built.js></script><script src=jquery.search.js></script><script>$('details').details();$('html').addClass($.fn.details.support ? 'details' : 'no-details');</script>