<!doctype html>

<html lang=hu>

<meta charset=utf-8>
<title>1937 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5.js></script><![endif]-->

<header>
<img src=jozsef-attila.jpg alt height=291 width=207>

<h1 id=targymutato><a href=index.html title="Vissza a főoldalra">József Attila <span>összes versei</span></a></h1>

<ul class="form search">
<li>
<form id=search role=search>
<label for=verskeres>Vers keresése cím szerint:</label>
<input id=verskeres placeholder="Vers keresése…" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1937.html#targymutato title="Vissza az oldal tetejére">↑</a>
</ul>
</nav>

</header>
<div role=main>

<h1 class=ev id=1937>1937</h1>

<article id=meg-ne-utazz-el-sarikam>
<div class=vers>
<h2>(Még ne utazz el, Sárikám…)</h2>

<p>Még ne utazz el, Sárikám, Pozsonyba,<br>
<span class=s>hanem maradj velem,</span><br>
ne hagyj el, ahogy itt hagyott, osonva,<br>
verseim közt a másik szerelem.

<p>Semmi se vár ott, jól tudod, te kedves,<br>
<span class=s>csak ismert unalom,</span><br>
mely szivarfüsttel fejed körül repdes,<br>
mig kártyát keversz s forog a malom.

<p>Alszik egy kisded, tátva gyenge szája –<br>
<span class=s>az ilyen csöpp gyerek</span><br>
fölriad, érzi, nincs ott a mamája,<br>
így fölriaszt, hogy nem leszek veled

<p><small>1937. jan. 6.</small>
</div>
</article>

<article id=thomas-mann-udvozlese>
<div class=vers>
<h2>Thomas Mann üdvözlése</h2>

<p>Mint gyermek, aki már pihenni vágyik<br>
és el is jutott a nyugalmas ágyig,<br>
még megkérlel, hogy: „Ne menj el, mesélj” –<br>
(igy nem szökik rá hirtelen az éj)<br>
s mig kis szive nagyon szorongva dobban,<br>
tán ő se tudja, mit is kiván jobban,<br>
a mesét-e, vagy azt, hogy ott legyél:<br>
igy kérünk: Ülj le közénk és mesélj.<br>
Mondd el, mit szoktál, bár mi nem feledjük,<br>
mesélj arról, hogy itt vagy velünk együtt<br>
s együtt vagyunk veled mindannyian,<br>
kinek emberhez méltó gondja van.<br>
Te jól tudod, a költő sose lódit:<br>
az igazat mondd, ne csak a valódit,<br>
a fényt, amelytől világlik agyunk,<br>
hisz egymás nélkül sötétben vagyunk.<br>
Ahogy Hans Castorp madame Chauchat testén,<br>
hadd lássunk át magunkon itt ez estén.<br>
Párnás szavadon át nem üt a zaj –<br>
mesélj arról, mi a szép, mi a baj,<br>
emelvén szivünk a gyásztól a vágyig.<br>
Most temettük el szegény Kosztolányit<br>
s az emberségen, mint rajta a rák,<br>
nem egy szörny-állam iszonyata rág<br>
s mi borzadozva kérdezzük, mi lesz még,<br>
honnan uszulnak ránk uj ordas eszmék,<br>
fő-e uj méreg, mely közénk hatol –<br>
meddig lesz hely, hol fölolvashatol?…<br>
Arról van szó, ha te szólsz, ne lohadjunk,<br>
de mi férfiak férfiak maradjunk<br>
és nők a nők – szabadok, kedvesek<br>
– s mind ember, mert az egyre kevesebb…<br>
Foglalj helyet. Kezdd el a mesét szépen.<br>
Mi hallgatunk és lesz, aki csak éppen<br>
néz téged, mert örül, hogy lát ma itt<br>
fehérek közt egy európait.

<p><small>1937. jan. eleje</small>
</div>
</article>

<article id=os-patkany-terjeszt-kort>
<div class=vers>
<h2>(Ős patkány terjeszt kórt…)</h2>

<p>Ős patkány terjeszt kórt miköztünk,<br>
a meg nem gondolt gondolat,<br>
belezabál, amit kifőztünk,<br>
s emberből emberbe szalad.<br>
Miatta nem tudja a részeg,<br>
ha kedvét pezsgőbe öli,<br>
hogy iszonyodó kis szegények<br>
üres levesét hörpöli.

<p>S mert a nemzetekből a szellem<br>
nem facsar nedves jajokat,<br>
hát uj gyalázat egymás ellen<br>
serkenti föl a fajokat.<br>
Az elnyomás csapatban károg,<br>
élő szívre mint dögre száll –<br>
s a földgolyón nyomor szivárog,<br>
mint hülyék orcáján a nyál.

<p>Lógatják szárnyuk az ínségnek<br>
gombostűjére szúrt nyarak.<br>
Bemásszák lelkünket a gépek,<br>
mint aluvót a bogarak.<br>
Belsőnk odvába bútt a hálás<br>
hűség, a könny lángba pereg –<br>
űzi egymást a bosszuállás<br>
vágya s a lelkiismeret.

<p>S mint a sakál, mely csillagoknak<br>
fordul kihányni hangjait,<br>
egünkre, hol kinok ragyognak,<br>
a költő hasztalan vonit…<br>
Óh csillagok, ti. Rozsdás, durva<br>
vastőrökül köröskörül<br>
hányszor lelkembe vagytok szurva –<br>
(itt csak meghalni sikerül.)

<p>S mégis bizom. Könnyezve intlek,<br>
szép jövőnk, ne légy ily sivár!…<br>
Bizom, hisz mint elődeinket,<br>
karóba nem húznak ma már.<br>
Majd a szabadság békessége<br>
is eljön, finomúl a kin –<br>
s minket is elfelednek végre<br>
lugasok csendes árnyain.

<p><small>1937. jan.</small>
</div>
</article>

<article id=mar-regesreg>
<div class=vers>
<h2>(Már régesrég…)</h2>

<p>Már régesrég rájöttem én,<br>
kétéltű vagyok, mint a béka.<br>
A zúgó egek fenekén<br>
lapulok most, e költemény<br>
szorongó lelkem buboréka.

<p>Gondos gazdáim nincsenek,<br>
nem les a parancsomra féreg.<br>
Mint a halak s az istenek,<br>
tengerben és egekben élek.

<p>Tengerem ölelő karok<br>
meleg homályu, lágy világa.<br>
Egem az ésszel fölfogott<br>
emberiség világossága.

<p><small>1937. jan.</small>
</div>
</article>

<article id=ars-poetica>
<div class=vers>
<h2>Ars poetica</h2>

<p class=ajanlas3><small>Németh Andornak</small>

<p>Költő vagyok – mit érdekelne<br>
engem a költészet maga?<br>
Nem volna szép, ha égre kelne<br>
az éji folyó csillaga.

<p>Az idő lassan elszivárog,<br>
nem lógok a mesék tején,<br>
hörpintek valódi világot,<br>
habzó éggel a tetején.

<p>Szép a forrás – fürödni abban!<br>
A nyugalom, a remegés<br>
egymást öleli s kél a habban<br>
kecsesen okos csevegés.

<p>Más költők – mi gondom ezekkel?<br>
Mocskolván magukat szegyig,<br>
koholt képekkel és szeszekkel<br>
mímeljen mámort mindegyik.

<p>Én túllépek e mai kocsmán,<br>
az értelemig és tovább!<br>
Szabad ésszel nem adom ocsmány<br>
módon a szolga ostobát.

<p>Ehess, ihass, ölelhess, alhass!<br>
A mindenséggel mérd magad!<br>
Sziszegve se szolgálok aljas,<br>
nyomorító hatalmakat.

<p>Nincs alku – én hadd legyek boldog!<br>
Másként akárki meggyaláz<br>
s megjelölnek pirosló foltok,<br>
elissza nedveim a láz.

<p>Én nem fogom be pörös számat.<br>
A tudásnak teszek panaszt.<br>
Rám tekint, pártfogón, e század:<br>
rám gondol, szántván, a paraszt;

<p>engem sejdít a munkás teste<br>
két merev mozdulat között;<br>
rám vár a mozi előtt este<br>
suhanc, a rosszul öltözött.

<p>S hol táborokba gyűlt bitangok<br>
verseim rendjét üldözik,<br>
fölindulnak testvéri tankok<br>
szertedübögni rímeit.

<p>Én mondom: Még nem nagy az ember.<br>
De képzeli, hát szertelen.<br>
Kisérje két szülője szemmel:<br>
a szellem és a szerelem!

<p><small>1937. febr. eleje</small>
</div>
</article>

<article id=irgalom-edesanyam>
<div class=vers>
<h2>(Irgalom, édesanyám…)</h2>

<p>Irgalom, édesanyám, mama, nézd, jaj kész ez a vers is!

<p><small>1937 eleje</small>
</div>
</article>

<article id=flora>
<div class=vers>
<h2>Flóra</h2>

<h3><small>1. Hexaméterek</small></h3>

<p>Roskad a kásás hó, cseperészget a bádogeresz már,<br>
elfeketült kupacokban a jég elalél, tovatűnik,<br>
buggyan a lé, a csatorna felé fodorul, csereg, árad.<br>
Illan a könnyü derű, belereszket az égi magasság<br>
s boldog vágy veti ingét pírral a reggeli tájra.

<p>Látod, mennyire, félve-ocsúdva szeretlek, Flóra!<br>
E csevegő szép olvadozásban a gyászt a szivemről,<br>
mint sebről a kötést, te leoldtad – ujra bizsergek.<br>
Szól örökös neved árja, törékeny báju verőfény,<br>
és beleborzongok, látván, hogy nélküled éltem.

<div id=rejtelmek><div class=vers>

<h3><small>2. Rejtelmek</small></h3>

<p>Rejtelmek ha zengenek,<br>
őrt állok, mint mesékbe’.<br>
Bebujtattál engemet<br>
talpig nehéz hűségbe.

<p>Szól a szellő, szól a víz,<br>
elpirulsz, ha megérted.<br>
Szól a szem és szól a szív,<br>
folyamodnak teérted.

<p>Én is írom énekem:<br>
ha már szeretlek téged,<br>
tedd könnyüvé énnekem<br>
ezt a nehéz hűséget.

</div></div>

<div id=mar-ket-milliard><div class=vers>

<h3><small>3. Már két milliárd</small></h3>

<p>Már két milliárd ember kötöz itt,<br>
hogy belőlem hű állatuk legyen.<br>
De világuktól délre költözik<br>
a szép jóság s a szelid érzelem.<br>
Mindenségüket tartani a fénybe,<br>
mint orvos, ha néz az üvegedénybe,<br>
már nem tudom, megadom magam kényre,<br>
ha nem segítesz nékem, szerelem.

<p>Ugy kellesz, mint a parasztnak a föld,<br>
a csendes eső és a tiszta nap.<br>
Ugy kellesz, mint a növénynek a zöld,<br>
hogy levelei kiviruljanak.<br>
Ugy kellesz, mint a dolgos tömegeknek,<br>
kik daccal s tehetetlenül remegnek,<br>
mert kínjukból jövőnk nem született meg,<br>
munka, szabadság, kenyér s jószavak.

<p>Ugy kellesz nekem Flóra, mint falun<br>
villanyfény, kőház, iskolák, kutak;<br>
mint gyermekeknek játék, oltalom,<br>
munkásoknak emberi öntudat.<br>
Mint minta, mint az erény a szegénybe,<br>
s ez össze-vissza kusza szövevénybe,<br>
társadalmunkba, elme kell, nagy fénybe’,<br>
mely igazodni magára mutat.

<h3 id=buzgosag><small>4. Buzgóság</small></h3>

<p>Ha olyan buzgó volnék, mint szerelmes<br>
s megbékülne e háborús család,<br>
az emberek, keresném engedelmes<br>
szívvel,<br>
az örökös ifjuság italát.

<p>Nehezülök már, lelkem akkor boldog,<br>
ha pírban zöldel a fiatal ág –<br>
bár búcsut int nekem… E fura dolgot<br>
űzném,<br>
az örökös ifjuság italát.

<p>Fecseghetnének nyelves tudományok –<br>
mind pártfogolna, ki szivébe lát:<br>
legalább keressem, amire vágyok,<br>
bár nincs,<br>
az örökös ifjuság italát.

<h3><small>5. Megméressél!</small></h3>
<div id=megmeressel><div class=vers>
<p>Már nem képzelt ház üres telken,<br>
csinosodik, épül a lelkem,<br>
mivel az árnyakkal betelten<br>
a nők között Flórára leltem.

<p>Ő a mezőn a harmatosság,<br>
kétes létben a bizonyosság,<br>
lábai kígyóim tapossák,<br>
gondjaim mosolyai mossák.

<p>Ízét adja a tiszta víznek,<br>
száját adja a tiszta íznek,<br>
hazaszólít, amikor űznek,<br>
szemében csikó legelészget.

<p>Ő az okmány, kivel a kellem<br>
a porráomlás ellen, a szellem<br>
az ólálkodó semmi ellen<br>
szól, pöröl szorongó szerelmem.

<p>Érdekeimből megértettél,<br>
bátorrá vakmerőből tettél,<br>
kínlódtál, amig nem szerettél,<br>
egész világom ege lettél, –

<p>hát dícsértessél s hirdettessél,<br>
minden korokon át szeressél<br>
s nehogy bárkiben alább essél,<br>
mindig, mindenütt megméressél!

<p><small>1937. febr.</small>
</div></div>
</div></div>

</div>
</article>

<article id=nem-emel-fol>
<div class=vers>
<h2>Nem emel föl</h2>

<p>Nem emel föl már senki sem,<br>
belenehezültem a sárba.<br>
Fogadj fiadnak, Istenem,<br>
hogy ne legyek kegyetlen árva.

<p>Fogj össze, formáló alak,<br>
s amire kényszerítnek engem,<br>
hogy valljalak, tagadjalak,<br>
segíts meg mindkét szükségemben.

<p>Tudod, szivem mily kisgyerek –<br>
ne viszonozd a tagadásom;<br>
ne vakítsd meg a lelkemet,<br>
néha engedd, hogy mennybe lásson.

<p>Kinek mindegy volt már a kín,<br>
hisz gondjaid magamra vettem,<br>
az árnyékvilág árkain<br>
most már te őrködj énfelettem.

<p>Intsd meg mind, kiket szeretek,<br>
hogy legyenek jobb szívvel hozzám.<br>
Vizsgáld meg az én ügyemet,<br>
mielőtt magam feláldoznám.

<p><small>1937. febr.</small>
</div>
</article>

<article id=szallj-koltemeny>
<div class=vers>
<h2>(Szállj költemény…)</h2>

<p>Szállj költemény, szólj költemény<br>
mindenkihez külön-külön,<br>
hogy élünk ám és van remény, –<br>
van idő, csipjük csak fülön.

<p>Nyugtasd a gazdagok riadt<br>
kis lelkét – lesz majd kegyelem.<br>
Forrást kutat, nem vért itat<br>
a szabadság s a szerelem.

<p>Szólitsd, mint méla borjuszáj<br>
a szorgalmas szegényeket –<br>
rágd a szivükbe – nem muszáj<br>
hősnek lenni, ha nem lehet.

<p><small>1937. márc. eleje</small>
</div>
</article>

<article id=flora-1-2>
<div class=vers>
<h2>Flóra</h2>

<h3>1</h3>

<p>Tudnál-e, Flóra, annyira szeretni,<br>
erényeidből épül-e szerencse,<br>
hogy mind a kínt, mit nem lehet feledni,<br>
hű szeretőd munkáján elfelejtse?

<p>Tudnál-e engem uj világra hozni,<br>
iparkodván szerelmes türelemmel,<br>
hogy legyen erőm ismét adakozni<br>
s eltölteni a gonoszt félelemmel?

<p>Lennél-e nyugtom mindenütt a rosszban?<br>
Fontold meg jól, szived mily terhet vállal.<br>
Én, aki vele mind csak hadakoztam,<br>
kibékülnék a haragvó halállal.

<h3>2</h3>

<p>Félek, nem tudod megbocsájtani<br>
eltékozolt, ostoba, könnyü multam<br>
és majd ezerszeresen fáj, ami<br>
ezerszer fájt, mig szeretni tanultam.

<p>Félek, nem ér majd annyit életem,<br>
törekvésem és vágyam, testem, lelkem,<br>
hogy megbecsülj, ha el nem érhetem<br>
önnön jóságom útján győzedelmem.

<p>Nehéz a szívem, hiszen bút fogan:<br>
örömöm tán a büntetések hozzák,<br>
hogy sírva nézem majd, ha boldogan<br>
sétálsz azzal, ki méltóbb lesz tehozzád.

<p><small>1937. márc.</small>
</div>
</article>

<article id=reggeli-feny>
<div class=vers>
<h2>Reggeli fény</h2>

<p>Ha reggeli fényben elindul a táj<br>
remegése, fuvalma: a kecs puha bolyha<br>
s mert még teli szender, rajzik a báj<br>
és mintha folyónknak a mélye se folyna,

<p>ugy játszik a felszin – szedd össze magad,<br>
botor emberkém, hiszen én se gyanitnám,<br>
hogy épp nem a hajnali mennybe ragad<br>
e jól sikerült angyal-hamisitvány!

<p>Csupa csin, csupa pír, csupa kár,<br>
csupa csel, csupa nyíl, csupa rontás –<br>
most érted: ha reggel a csürhe kijár,<br>
mért káromkodik mindig a kondás.

<p>Beh megölelnéd! Ámde ne vedd<br>
kebledbe e tündét – mire maradsz, ha<br>
ártatlanul fölfalja szived,<br>
mint zsenge buzát a szőke malacka!

<p><small>1937. márc.</small>
</div>
</article>

<article id=marcius-1-2>
<div class=vers>
<h2>Március</h2>

<h3>1</h3>

<p>Langy, permeteg eső szemerkél,<br>
új búza pelyhe ütközik.<br>
Kéményre gólya s a levert tél<br>
jeges csucsokra költözik.<br>
Zöld robbanásokkal kitört<br>
a kikeleti víg erőszak.<br>
Asztalos műhelye előtt<br>
remény legyint meg, friss fenyőszag.

<p>Mit ír a hirlap? Dúl a banda<br>
Spanyolhonban és fosztogat;<br>
Kínában elűzi egy bamba<br>
tábornok a parasztokat<br>
kis telkükről. Had fenyeget,<br>
vérben áznak a tiszta vásznak.<br>
Kínozzák a szegényeket.<br>
Hadi uszítók hadonásznak.

<p>Boldog vagyok: gyermek a lelkem,<br>
Flóra szeret. S lám, álnokul,<br>
meztelen, szép szerelmünk ellen<br>
tankkal, vasakkal fölvonul<br>
az ember alja. Megriaszt<br>
a buzgóság e söpredékben.<br>
S csak magunkból nyerek vigaszt,<br>
erőt az élet érdekében.

<h3>2</h3>

<p>Zsoldos a férfi, a nő szajha,<br>
szivüket el nem érhetem.<br>
Gonoszságuk is fel van fujva,<br>
mégis féltem az életem.<br>
Hisz nincs egyebem e kivül.<br>
Számol ezzel a gondos elme.<br>
A megbántott Föld ha kihül,<br>
ég Flórám és szivem szerelme.

<p>Mert mi teremtünk szép, okos lányt<br>
és bátor, értelmes fiút,<br>
ki őriz belőlünk egy foszlányt,<br>
mint nap fényéből a Tejút, –<br>
és ha csak pislog már a Nap,<br>
sarjaink bízóan csacsogva<br>
jó gépen tovább szállanak<br>
a művelhető csillagokba.

<p><small>1937. márc.</small>
</div>
</article>

<article id=bukj-fol-az-arbol>
<div class=vers>
<h2>Bukj föl az árból</h2>

<p>Ijessz meg engem, Istenem,<br>
szükségem van a haragodra.<br>
Bukj föl az árból hirtelen,<br>
ne rántson el a semmi sodra.

<p>Én, akit föltaszít a ló,<br>
s a porból éppen hogy kilátszom,<br>
nem ember szívébe való<br>
nagy kínok késeivel játszom.

<p>Gyulékony vagyok, s mint a nap,<br>
oly lángot lobbantottam – vedd el!<br>
Ordíts reám, hogy nem szabad!<br>
Csapj a kezemre menyköveddel.

<p>És verje bosszúd, vagy kegyed<br>
belém: a bűntelenség vétek!<br>
Hisz hogy ily ártatlan legyek,<br>
az a pokolnál jobban éget.

<p>Vad, habzó nyálú tengerek<br>
falatjaként forgok, ha fekszem,<br>
s egyedül. Már mindent merek,<br>
de nincs értelme semminek sem.

<p>Meghalni lélekzetemet<br>
fojtom vissza, ha nem versz bottal<br>
és úgy nézek farkasszemet,<br>
emberarcú, a hiányoddal!

<p><small>1937. márc.</small>
</div>
</article>

<article id=floranak>
<div class=vers>
<h2>Flórának</h2>

<p>Most azon muszáj elmerengnem:<br>
hogy ha te nem szeretnél engem,<br>
kiolthatnám drága szenem,<br>
lehunyhatnám fáradt szemem.

<p>Mert jó meghalni. Tán örülnék,<br>
ha nem szeretnél így. Kiülnék<br>
a fehérhabú zöld egek,<br>
fecsegő csillagfellegek

<p>mellé a nyugalom partjára,<br>
a nem üres űr egy martjára,<br>
szemlélni a világokat,<br>
mint bokron a virágokat.

<p>Hajósinas koromban, nyáron,<br>
a zörgő, vontató Tatáron,<br>
egy szép napon munkátlanul,<br>
mint aki örömöt tanul,

<p>bámultam a Dunát, megáradt,<br>
libegtetett leveles ágat,<br>
úgy kanyarított sok fodort,<br>
deszkát harapdált és sodort

<p>olyan sok szép villogó dinnyét<br>
a sárga ár, hogy el se hinnéd<br>
és én se hinném el talán,<br>
ha nem tenéked mondanám.

<p>Piros almák is ringatóztak,<br>
zöld paprikák bicegve úsztak,<br>
most ez, majd az lett volna jó.<br>
S állt és bólintott a hajó.

<p>Ilyen lenne az űri szemle.<br>
Milyen szép! – bólintva mindenre,<br>
meglátnám, milyen kéken ég<br>
az ég, mely hozzád illenék.

<p>Mert a mindenség ráadás csak,<br>
az élet mint az áradás csap<br>
a halál partszegélyein<br>
túl, űrök, szívek mélyein

<p>túl, túl a hallgatag határon,<br>
akár a Duna akkor nyáron…<br>
Mert szeretsz s nyugton alhatom,<br>
neked én be is vallhatom

<p>az elmulástól tetten érten,<br>
hogy önmagamba én se fértem,<br>
a lelkem azért közvagyon<br>
s azért szeretlek ily nagyon.

<p><small>1937. márc.</small>
</div>
</article>

<article id=en-ki-emberkent>
<div class=vers>
<h2>(Én, ki emberként…)</h2>

<p>Én, ki emberként vagyok, élve, boldog,<br>
mint olyan dolgok, mik örökre szólnak,<br>
hadd kiáltom szét az egeknek ujból –<br>
<span class=s>Flóra, szeretlek!</span>

<p>Ajkaidról lágy lehü, száz varázslat<br>
bűvöl el, hogy hű kutyaként figyeljem<br>
könnyü intését okos ujjaidnak,<br>
<span class=s>mint leszek ember.</span>

<p>Flóra, karcsú, szép kehely, állsz előttem,<br>
mint csokor van tűzve beléd a mennybolt<br>
s napvirág felhők, remegő levél közt<br>
<span class=s>hajlik az estnek.</span>

<p>Lelkemen szöktet, paripán, a képed,<br>
épp csak érintvén vizeket, mezőket.<br>
Két szemedből fűre, bogárra, tiszta<br>
<span class=s>értelem árad.</span>

<p>Este van, mindent körüláll a csillag,<br>
lásd, a mindenség aranyos kalitka,<br>
benne itt vagy, én csevegőm, oh itt vagy,<br>
<span class=s>rabmadaracskám!</span>

<p><small>1937. márc.</small>
</div>
</article>

<article id=meghalt-juhasz-gyula>
<div class=vers>
<h2>Meghalt Juhász Gyula</h2>

<p>Szól a telefon, fáj a hír,<br>
hogy megölted magad, barátom,<br>
hogy konokul fekszel az ágyon.<br>
A bolondok között se bírt

<p>szíved a sorssal. Sehol írt<br>
nem leltél arra, hogy ne fájjon<br>
a képzelt kín e földi tájon,<br>
mely békén nyitja, lám, a sírt.

<p>Mit mondjak most? Hogy ég veled?<br>
Hogy rég megölt a képzelet?<br>
Még nő szép szakállad s hajad.

<p>Fölmondjuk sok szép versedet.<br>
Mosdatnak most. Anyád sirat<br>
s társadtól jön egy sírirat.

<p><small>1937. ápr. 5.</small>
</div>
</article>

<article id=szuletesnapomra>
<div class=vers>
<h2>Születésnapomra</h2>

<p>Harminckét éves lettem én –<br>
meglepetés e költemény<br>
<span class=s3>csecse</span><br>
<span class=s3>becse:</span>

<p>ajándék, mellyel meglepem<br>
e kávéházi szegleten<br>
<span class=s3>magam</span><br>
<span class=s3>magam.</span>

<p>Harminckét évem elszelelt<br>
s még havi kétszáz sose telt.<br>
<span class=s3>Az ám,</span><br>
<span class=s3>Hazám!</span>

<p>Lehettem volna oktató,<br>
nem ily töltőtoll koptató<br>
<span class=s3>szegény</span><br>
<span class=s3>legény.</span>

<p>De nem lettem, mert Szegeden<br>
eltanácsolt az egyetem<br>
<span class=s3>fura</span><br>
<span class=s3>ura.</span>

<p>Intelme gyorsan, nyersen ért<br>
a „Nincsen apám” versemért,<br>
<span class=s3>a hont</span><br>
<span class=s3>kivont</span>

<p>szablyával óvta ellenem.<br>
Ideidézi szellemem<br>
<span class=s3>hevét</span><br>
<span class=s3>s nevét:</span>

<p>„Ön, amig szóból értek én,<br>
nem lesz tanár e féltekén” –<br>
<span class=s3>gagyog</span><br>
<span class=s3>s ragyog.</span>

<p>Ha örül Horger Antal úr,<br>
hogy költőnk nem nyelvtant tanul,<br>
<span class=s3>sekély</span><br>
<span class=s3>e kéj –</span>

<p>Én egész népemet fogom<br>
nem középiskolás fokon<br>
<span class=s3>taní…</span><br>
<span class=s3>tani!</span>

<p><small>1937. ápr. 11.</small>
</div>
</article>

<article id=jon-a-vihar>
<div class=vers>
<h2>(Jön a vihar…)</h2>

<p>Jön a vihar, tajtékja ében,<br>
haragos bírák feketében,<br>
villámok szelnek át az égen,<br>
mint fájó fejen a kinok,<br>
utánuk bársony nesz inog,<br>
megremegnek a jázminok.

<p>Almaszirmok – még ép a roncs ág –<br>
igyekszenek, hogy szállni bontsák<br>
kis lepkeszárnyuk – mily bolondság!<br>
S ameddig ez a lanka nyúl,<br>
a szegény fűszál lekonyúl,<br>
fél, hogy örökre alkonyúl.

<p>Borzongásuk a nem remélt vád –<br>
így adnak e kicsinyek példát,<br>
hogy fájdalmad szerényen éld át,<br>
s legyen oly lágy a dallama<br>
mint ha a fű is hallana,<br>
s téged is fűnek vallana.

<p><small>1937. máj.</small>
</div>
</article>

<article id=hazam-1-7>
<div class=vers>
<h2>Hazám</h2>

<h3>1</h3>

<p>Az éjjel hazafelé mentem,<br>
éreztem, bársony nesz inog,<br>
a szellőzködő, lágy melegben<br>
tapsikolnak a jázminok,

<p>nagy, álmos dzsungel volt a lelkem<br>
s háltak az uccán. Rám csapott,<br>
amiből eszméletem, nyelvem<br>
származik s táplálkozni fog,

<p>a közösség, amely e részeg<br>
ölbecsaló anyatermészet<br>
férfitársaként él, komor

<p>munkahelyeken káromkodva,<br>
vagy itt töpreng az éj nagy odva<br>
mélyén: a nemzeti nyomor.

<h3>2</h3>

<p>Ezernyi fajta népbetegség,<br>
szapora csecsemőhalál,<br>
árvaság, korai öregség,<br>
elmebaj, egyke és sivár

<p>bűn, öngyilkosság, lelki restség,<br>
mely, hitetlen, csodára vár,<br>
nem elegendő, hogy kitessék:<br>
föl kéne szabadulni már!

<p>S a hozzáértő, dolgozó<br>
nép okos gyülekezetében<br>
hányni-vetni meg száz bajunk.

<p>Az erőszak bűvöletében<br>
mit bánja sok törvényhozó,<br>
hogy mint pusztul el szép fajunk!

<h3>3</h3>

<p>A földesúr, akinek sérvig<br>
emeltek tönköt, gabonát,<br>
csákányosokkal puszta tért nyit,<br>
szétveret falut és tanyát.

<p>S a gondra bátor, okos férfit,<br>
ki védte menthetlen honát,<br>
mint állatot terelni értik,<br>
hogy válasszon bölcs honatyát.

<p>Cicáznak a szép csendőrtollak,<br>
mosolyognak és szavatolnak,<br>
megírják, ki lesz a követ,

<p>hisz „nyiltan” dönt, ki ezer éve,<br>
magával kötve mint a kéve,<br>
sunyít vagy parancsot követ.

<h3>4</h3>

<p>Sok urunk nem volt rest, se kába,<br>
birtokát óvni ellenünk<br>
s kitántorgott Amerikába<br>
másfél millió emberünk.

<p>Szíve szorult, rezgett a lába,<br>
acsargó habon tovatűnt,<br>
emlékezően és okádva,<br>
mint aki borba fojt be bűnt.

<p>Volt, aki úgy vélte, kolomp szól<br>
s társa, ki tudta, ily bolondtól<br>
pénzt eztán se lát a család.

<p>Multunk mind össze van torlódva,<br>
s mint szorongó kivándorlókra,<br>
ránk is úgy vár az új világ.

<h3>5</h3>

<p>A munkásnak nem több a bére,<br>
mint amit maga kicsikart,<br>
levesre telik és kenyérre,<br>
s fröccsre, hogy csináljon ricsajt.

<p>Az ország nem kérdi, mivégre<br>
engedik meggyűlni a bajt<br>
s mért nem a munkás védelmére<br>
gyámolítják a gyáripart.

<p>Szövőlány cukros ételekről<br>
álmodik, nem tud kartelekről.<br>
S ha szombaton kezébe nyomják

<p>a pénzt s a büntetést levonják:<br>
kuncog a krajcár: ennyiért<br>
dolgoztál, nem épp semmiért.

<h3>6</h3>

<p>Retteg a szegénytől a gazdag<br>
s a gazdagtól fél a szegény.<br>
Fortélyos félelem igazgat<br>
minket s nem csalóka remény.

<p>Nem adna jogot a parasztnak,<br>
ki rág a paraszt kenyerén<br>
s a summás sárgul, mint az asztag,<br>
de követelni nem serény.

<p>Ezer esztendő távolából,<br>
hátán kis batyuval, kilábol<br>
a népségből a nép fia.

<p>Hol lehet altiszt, azt kutatja,<br>
holott a sírt, hol nyugszik atyja,<br>
kellene megbotoznia.

<h3>7</h3>

<p>S mégis, magyarnak számkivetve,<br>
lelkem sikoltva megriad –<br>
édes Hazám, fogadj szivedbe,<br>
hadd legyek hűséges fiad!

<p>Totyogjon, aki buksi medve<br>
láncon – nekem ezt nem szabad!<br>
Költő vagyok – szólj ügyészedre,<br>
ki ne tépje a tollamat!

<p>Adtál földmívest a tengernek,<br>
adj emberséget az embernek.<br>
Adj magyarságot a magyarnak,

<p>hogy mi ne legyünk német gyarmat.<br>
Hadd írjat szépet, jót – nekem<br>
add meg boldogabb énekem!

<p><small>1937. máj.</small>
</div>
</article>

<article id=kedvesem-betegen>
<div class=vers>
<h2>(Kedvesem betegen…)</h2>

<p>Kedvesem betegen<br>
szunnyad e hajnalon.<br>
Nyugodj most, szerelem,<br>
szeress most, nyugalom.

<p>Az okos gyermeket<br>
facsarja buta láz<br>
s vele nem szenvedek,<br>
engem csak megaláz.

<p>Mint aki orvosért<br>
vágtat vad utakon,<br>
ugy dobog a szivem.<br>
Hallgatom, hallgatom.

<p>Mért fekszel betegen?<br>
Mi kéne? Két pofon?<br>
Nyugalom, szerelem.<br>
Szerelem, nyugalom.

<p><small>1937. máj.</small>
</div>
</article>

<article id=csak-az-olvassa>
<div class=vers>
<h2>(Csak az olvassa…)</h2>

<p>Csak az olvassa versemet,<br>
ki ismer engem és szeret,<br>
mivel a semmiben hajóz<br>
s hogy mi lesz, tudja, mint a jós,

<p>mert álmaiban megjelent<br>
emberi formában a csend<br>
s szivében néha elidőz<br>
a tigris meg a szelid őz.

<p><small>1937. jún. eleje</small>
</div>
</article>

<article id=en-nem-tudom>
<div class=vers>
<h2>Én nem tudom…</h2>

<p>Én nem tudom, mi fenyeget<br>
az estek csipkés árnyain;<br>
mint romló halról a legyek,<br>
szétszállnak tőle álmaim.

<p>És nem tudom, mily dajkahang<br>
cseng a szivembe csendesen:<br>
nyugodj, hiszen csak este van<br>
s mitől is félnél, kedvesem?

<p><small>1937. jún. eleje</small>
</div>
</article>

<article id=szaradok-torodom>
<div class=vers>
<h2>Száradok, törődöm</h2>

<p>Száradok, törődöm,<br>
korán elöregszem.<br>
A sivatag földön<br>
álmatlanul fekszem.

<p>Éltető, friss nedvek<br>
nagy eres husomba<br>
nem öntenek kedvet<br>
s epedek busongva.

<p>Szemem is öregbül,<br>
árnyékolja árok.<br>
Könnyes bölcseség ül<br>
rajta mint a hályog.

<p>Gyors emlékpojácák<br>
forgatnak meg ébren<br>
s alva ujra játsszák,<br>
mily bolondul éltem.

<p>Nehéz ez a bánat,<br>
nem birja az elme.<br>
Ifjits meg, bocsánat!<br>
Flóra szép szerelme!

<p><small>1937. jún.</small>
</div>
</article>

<article id=sas>
<div class=vers>
<h2>Sas</h2>

<p>Micsoda óriás sas<br>
száll le a zengő mennybolt<br>
szikláira. E szárnyas<br>
a semmiből jött, nem volt.

<p>A mindenséget falja<br>
csilló azuri csőre.<br>
Vaskarma tépi, marja<br>
a meleg húst belőle.

<p>S a fogoly világ hullat<br>
könnyes üvegszemekkel<br>
vércseppes pihetollat.<br>
Ez a pirosló reggel.

<p>E madár könnyü röpte<br>
a létet elragadta.<br>
Nincs magasság fölötte<br>
és nincs mélység alatta.

<p>Az egyik szárnya lelkem,<br>
a másik szárnya Flóra.<br>
Én őt váltom és engem<br>
ő vált igy uj valóra.

<p><small>1937. jún.</small>
</div>
</article>

<article id=csak-most>
<div class=vers>
<h2>(Csak most…)</h2>

<p>Csak most értem meg az apámat,<br>
aki a zengő tengeren<br>
nekivágott Amerikának.

<p>Utnak eredt – nem uj jelenség, –<br>
hogy lefülelje bátoran<br>
a természetes jószerencsét.

<p>El is keserült, meg is csappant<br>
érdeke itt, az óhazán,<br>
unta főzni a szagos szappant.

<p>Csak most értem meg az apámat,<br>
aki az ingó tengeren<br>
nekivágott Amerikának.

<p>Az urak locsogtak fecsegtek,<br>
ő batyut kötött. Odaszállt,<br>
hol jó munkást szép pénz kecsegtet.

<p>Az erdőn nem volt egy szál bokra,<br>
egész uton emlékezett<br>
és hányt a hempergő habokra.

<p>Elhagyta bölcsen a családját –<br>
azért, mert keményen keres,<br>
a csemetéi őt ne áldják,

<p>mert megátkozzák, ha felnőnek.<br>
Nem volt erkölcsi példatár<br>
s nem hűse hazugság-felhőnek.

<p>Csak most értem meg az apámat,<br>
aki a csalárd tengeren<br>
nekivágott Amerikának.

<p>Csak most, hogy uj világba tartok.<br>
Flórám az én Amerikám.<br>
Elenyésztek a régi partok,

<p>nem ődöngök zajuk-bajukban:<br>
az emberarcok mélyiről<br>
uj értelem szegélye bukkan.

<p>Ahogy az apám nekivágott –<br>
ha százszor nincsen, akkor is<br>
Istenre bizom a világot.

<p>Én nem a tusától szabódom:<br>
szerelmemért csalok, ölök –<br>
bár lehetőleg korrekt módon.

<p><small>1937. jún.</small>
</div>
</article>

<article id=tudod-hogy-nincs-bocsanat>
<div class=vers>
<h2>Tudod, hogy nincs bocsánat</h2>

<p>Tudod, hogy nincs bocsánat,<br>
hiába hát a bánat.<br>
Légy, ami lennél: férfi.<br>
A fű kinő utánad.

<p>A bűn az nem lesz könnyebb,<br>
hiába hull a könnyed.<br>
Hogy bizonyság vagy erre,<br>
legalább azt köszönjed.

<p>Ne vádolj, ne fogadkozz,<br>
ne légy komisz magadhoz,<br>
ne hódolj és ne hódits,<br>
ne csatlakozz a hadhoz.

<p>Maradj fölöslegesnek,<br>
a titkokat ne lesd meg.<br>
S ezt az emberiséget,<br>
hisz ember vagy, ne vesd meg.

<p>Emlékezz, hogy hörögtél<br>
s hiába könyörögtél.<br>
Hamis tanúvá lettél<br>
saját igaz pörödnél.

<p>Atyát hivtál elesten,<br>
embert, ha nincsen isten.<br>
S romlott kölkökre leltél<br>
pszichoanalizisben.

<p>Hittél a könnyü szóknak,<br>
fizetett pártfogóknak<br>
s lásd, soha, soha senki<br>
nem mondta, hogy te jó vagy.

<p>Megcsaltak, úgy szerettek,<br>
csaltál s igy nem szerethetsz.<br>
Most hát a töltött fegyvert<br>
szoritsd üres szivedhez.

<p>Vagy vess el minden elvet<br>
s még remélj hű szerelmet,<br>
hisz mint a kutya hinnél<br>
abban, ki bízna benned.

<p><small>1937. jún.</small>
</div>
</article>

<article id=konnyu-feher-ruhaban>
<div class=vers>
<h2>Könnyű, fehér ruhában</h2>

<p class=ajanlas3><small>Ignotus Pálnak</small>

<p>Mindent, mi nem ennivaló,<br>
megrágtam és kiköptem.<br>
Magamtól tudom, mi a jó<br>
s hogy egyremegy, szappangolyó<br>
vagy égbolt van fölöttem.

<p>És tudom, mint a kisgyerek,<br>
csak az boldog, ki játszhat.<br>
Én sok játékot ismerek,<br>
hisz a valóság elpereg<br>
és megmarad a látszat.

<p>Nem szeretnek a gazdagok,<br>
mig élek ily szegényen.<br>
Szegényeket sem izgatok,<br>
nem állok én vigasznak ott,<br>
ahol szeretni szégyen.

<p>Megalkotom szerelmemet…<br>
Égitesten a lábam:<br>
elindulok az istenek<br>
ellen – a szívem nem remeg –<br>
könnyű, fehér ruhában.

<p><small>1937. jún.</small>
</div>
</article>

<article id=az-arnyekok>
<div class=vers>
<h2>Az árnyékok…</h2>

<p>Az árnyékok kinyúlanak,<br>
a csillagok kigyúlanak,<br>
föllobognak a lángok<br>
s megbonthatatlan rend szerint,<br>
mint űrben égitest, kering<br>
a lelkemben hiányod.

<p>Mint tenger, reng az éjszaka,<br>
növényi szenvedély szaga<br>
fojtja szoruló mellem.<br>
Végy ki e mélyből engemet,<br>
fogd ki a kéjt, meritsd szemed<br>
hálóját mélyre bennem.

<p><small>1937. jún.</small>
</div>
</article>

<article id=ha-nem-leszel>
<div class=vers>
<h2>Ha nem leszel…</h2>

<p>Ha nem leszel most azé, ki szeret,<br>
majd leszel akkor másé.<br>
Egy ország porába irom neved.<br>
Vigyázz, belőled is lehet<br>
N. Pálné, X. Tamásné.

<p>Ne méricskéld, ne latold magadat.<br>
Ölj öledbe, ha kellek.<br>
Vagy fölkél s falhoz veti a harag,<br>
mint a részeg a poharat,<br>
e szesztelen szerelmet.

<p><small>1937. jún.</small>
</div>
</article>

<article id=ha-nem-szoritsz>
<div class=vers>
<h2>(Ha nem szoritsz…)</h2>

<p>Ha nem szoritsz ugy kebeledbe,<br>
mint egyetlen tulajdonod,<br>
engem, mig álmodol nevetve,<br>
szétkapkodnak a tolvajok<br>
s majd sírva dőlsz a kerevetre:<br>
mily árva s mily bolond vagyok!

<p>Ha minden percben nem kecsegtetsz,<br>
hogy boldog vagy, mert nekem élsz,<br>
görnyedő árnyadnak fecseghetsz,<br>
hogy gyötör a magány s a félsz.<br>
Nem lesz cérna a szerelmedhez,<br>
ha ugy kifoszlik, mint a férc.

<p>Ha nem ölelsz, falsz, engem vernek<br>
a fák, a hegyek, a habok.<br>
Én ugy szeretlek, mint a gyermek<br>
s épp olyan kegyetlen vagyok:<br>
hol fényben fürdesz, azt a termet<br>
elsötétítem – meghalok.

<p><small>1937. jún.</small>
</div>
</article>

<article id=majd-csondbe-fagynak-a-dalok>
<div class=vers>
<h2>(Majd csöndbe fagynak a dalok…)</h2>

<p>Majd csöndbe fagynak a dalok,<br>
a hősiség eloldalog,<br>
irgalmat kérnek a balog<br>
és kapzsi szenvedélyek.<br>
Ugye jobb, hogyha nem csalok?<br>
És mert én úgyis meghalok,<br>
azt se kivánd, hogy éljek.

<p><small>1937. jún.</small>
</div>
</article>

<article id=majd>
<div class=vers>
<h2>Majd…</h2>

<p>Majd eljön értem a halott,<br>
ki szült, ki dajkált énekelve.<br>
És elmulik szivem szerelme.<br>
A hűség is eloldalog.<br>
A csöndbe térnek a dalok,<br>
kitágul, mint az űr, az elme.<br>
Kitetszik, hogy üres dolog<br>
s mint világ visszája, bolyog<br>
bennem a lélek, a lét türelme.<br>
Széthull a testem, mint a kelme,<br>
mit összerágtak a molyok.<br>
S majd összeszedi a halott,<br>
ki élt, ki dajkált énekelve.

<p><small>1937. jún.</small>
</div>
</article>

<article id=gyonyorut-lattam>
<div class=vers>
<h2>Gyönyörűt láttam</h2>

<p>Gyönyörűt láttam, édeset,<br>
elképzeltem egy gyenge rózsát.<br>
Elbámészkodtam s rám esett,<br>
mint nagy darab kő, a valóság.

<p>Ám ez a kő is képletes.<br>
A legjobb, ha mindent kimondok.<br>
Igy oktatnak ügyeletes<br>
és tanulságos napi gondok.

<p>Lám, ösztönöm helyes nyomon<br>
járt, amikor bejött az ember.<br>
„Kikapcsolja a villanyom” –<br>
ez zúgott bennem, mint a tenger.

<p>A kés ott volt az asztalon<br>
– éppen a ceruzám hegyeztem –<br>
ha ezt az embert leszurom,<br>
tudom, mindennel kiegyeztem.

<p>El voltam keseredve. Hát.<br>
Minden sötét és szomorú lesz.<br>
Állat védheti otthonát;<br>
hanem másfajta háború ez.

<p>Fegyvert ragadni gyengeség:<br>
megöl az ellenség és megver<br>
s elszáll rólam a kedves ég.<br>
Jogállamban a pénz a fegyver.

<p>A hadviselés itt ma más.<br>
A hős a kardot ki se rántja.<br>
Bankó a bombarobbanás<br>
s mint fillér, száll szét a szilánkja.

<p>Igy okoskodtam s jónapot<br>
kivánva elhuzódtam oldalt<br>
s este a nyájas csillagok<br>
rámnevettek a teli holddal.

<p><small>1937. jún.</small>
</div>
</article>

<article id=toredekek-1-1937>
<div class=vers>
<h2 id=nappal-mint-foldet-vad-homok>[Töredékek]</h2>
<div class=vers>
<p>Nappal mint földet vad homok,<br>
közöny lep, izzó és konok<br>
a szolga emberekkel szemben<br>
elepedt kedvem, elapadt nedvem,<br>
elszáradt ég tüze lobog,<br>
a gyűlölet, sívó szivemben.

<p>Köröskörül vastőrökül<br>
voltak a rozsdás, éles, durva<br>
csillagok a lelkembe szúrva<br>
s mint önvérébe a vad terül,<br>
reszkettem az éjben kinyúlva.
</div>
<hr id=szaz-ejszakan>
<div class=vers>
<p>Száz éjszakán<br>
ezer magány<br>
millió fájdalommal<br>
szelt át meg át<br>
az éjszakát

<p>Köröskörül<br>
vastőrökül<br>
voltak lelkembe törve<br>
a csillagok<br>
és vérszagok<br>
virágoztak az űrbe.
</div>
<hr id=roskad-a-kormos-ho>
<div class=vers>
<p>Roskad a kormos hó, cseperészget a bádogeresz már<br>
s mintha csak egy millió, aranyos kis kékszemü lányka<br>
venne körül mosolyogva, ha ébredezel, csacsi medve,<br>
ugy nevet itt a derűs ég
</div>
<hr id=eltem-igy-erdemeltem-en-meg>
<div class=vers>
<p>Éltem, így érdemeltem én meg,<br>
hogy társul vegyenek a vének,<br>
kikben a haragvó remények<br>
jó bölcseséggé változának.

<p>Dolgos derű és könnyü kellem<br>
szorongást eloszlató szellem<br>
serkent engem a semmi ellen:<br>
ha szólok, sokan szólnak hozzám.

<p>Bimbózó és kinyilt világgal,<br>
mint kisgyerek virágos ággal<br>
………………………………………..

<p>Szendereg szivemben a vétek,<br>
melyet szivesen büntetnétek,<br>
ám én kilépek elibétek

<hr id=minden-s-mindenki-szeret-engem>

<p>Minden s mindenki szeret engem –<br>
ember lettem a szerelemben.

<p>Flóra, Flóra, mosolyog róla,<br>
hogy engem ő váltott valóra.

<p>Ember vagyok és olyan boldog,<br>
mint, ha vannak, az örök dolgok.

<hr id=s-az-en-apam-az-en-anyam>

<p>S az én apám, az én anyám<br>
hajtson ki a zápor után<br>
<span class=s>mit kis gyerekünk bömböl</span><br>
mint nyugalom, mint dús növény<br>
jó szó, kövér fű, televény<br>
<span class=s>szivemből és a földből.</span>

<hr id=flora-csinaljunk-gyereket>

<p>Flóra, csináljunk gyereket,<br>
hadd vessen cigánykereket<br>
mert én nehéz vagyok már

<p>s elviszi könnyü szerelem,<br>
hisz hogy én legyek hűtelen<br>
ahhoz nehéz a szívem.

<p>Fényszóróként kutatja<br>
mint öntudatos űrt, a lelkemet

<p>hogy valóban imádjalak<br>
a telhetetlen űr alatt<br>
és mégse csalj meg engem.

<hr id=atizzadt-fekvo-helyeden>

<p>Átizzadt fekvő helyeden<br>
fölülve, halkan, betegen<br>
– emlékszel? – azt mondtad nekem,<br>
hogy ne hozzak virágot.

<hr id=ki-tudom-meg-sokaig-elek>

<p>Ki tudom, még sokáig élek,<br>
köszönöm neked, hogy remélek<br>
magamnak békés elmulást,<br>
neked szép, csendes búsulást.

<hr id=mikent-a-tiszta-urben>

<p>Miként a tiszta űrben a világok,<br>
lebeg keringve bennem a hiányod

<p>majd árnyék leszek s te szorongva félsz:<br>
óh hát ne hagyj meghalnom, amig élsz.

<hr id=ha-elhagysz>

<p>Ha elhagysz, mint az ég alján a nap,<br>
mit is tehetnék, hogy ne szánjanak

<p>ki fogná föl szivével énekem,<br>
ha te sem érzed, hogy ki vagy nekem

<hr id=ha-lenyed-eros-derito-levegojet>

<p>Ha lényed erős, derítő levegőjét<br>
nem szivja szivem közeledbe merülten,<br>
mint vércse, reám lecsap a lebegő ég<br>
s fuldoklik a lelkem az űrben.
</div>
<hr id=mint-a-tejut-a-vonulo>
<div class=vers>
<p>Mint a Tejút a vonuló<br>
egek táguló<br>
boltozatán<br>
s mint a valóság heveny láz után

<p>ugy ragyog és világit<br>
lelkemben, mely világot áhit<br>
az emberi fölszabadulás.

<p>A mindenség oly tisztán és üdén<br>
csillog, mint harmatcsepp a menny levelén.
</div>
<hr id=ahol-a-szabadsag-a-rend>
<div class=vers>
<p>Ahol a szabadság a rend,<br>
mindig érzem a végtelent.

<hr id=a-kinhoz-kotnek-kemeny-kotelek-tor>

<p>A kínhoz kötnek kemény kötelek,<br>
be vagyok fonva minden oldalon<br>
és nem lelem a csomót, amelyet<br>
egy rántással meg kéne oldanom.<br>
És szenvedek, de nem lesz kegyelem,<br>
ha megszabadít, aki egy velem, –<br>
amazon lesz minden fájdalom.

<hr id=te-ongyilkos>

<p>Te öngyilkos, micsoda példát<br>
adtál nekünk, kik szeretünk!<br>
Megnehezited szerepünk.<br>
Hát más nem éppen annyit élt át,

<p>mást nem roskaszt-e annyi vélt vád<br>
……………………………………………….<br>
……………………………………………….<br>
……………………………………………….

<p>Kinek a szeme omló könnyü,<br>
elmenni annak ilyen könnyü?<br>
Mért bántsz? Én nem bántottalak!

<p>Versed csengése mért pereg?<br>
Ugy tettél, mint a kisgyerek<br>
ki becsöngetett s elszaladt.
</div>
<hr id=ha-lelked-logikad>
<div class=vers>
<p>Ha lelked, logikád,<br>
mint patak köveken<br>
csevegve folyik át<br>
dolgokon egeken –

<p>ver az ér, visz az ár<br>
eszmélhetsz nagyot:<br>
nem kell más verse már,<br>
költő én vagyok!

<hr id=kertemben-erik-a>

<p>Kertemben érik a<br>
leveles dohány.<br>
A líra: logika;<br>
de nem tudomány.

<p><small>1937 tavasza–nyara</small>
</div>
</div>
</article>

<article id=koltonk-es-kora>
<div class=vers>
<h2>„Költőnk és Kora”</h2>

<p class=ajanlas3><small>Hatvany Bertalannak</small>

<p>Ime, itt a költeményem.<br>
Ez a második sora.<br>
K betűkkel szól keményen<br>
címe: „Költőnk és Kora”.<br>
Ugy szállong a semmi benne,<br>
mintha valaminek lenne<br>
a pora…

<p>Ugy szállong a semmi benne,<br>
mint valami: a világ<br>
a táguló űrben lengve<br>
jövőjének nekivág;<br>
ahogy zúg a lomb, a tenger,<br>
ahogy vonítanak éjjel<br>
a kutyák…

<p>Én a széken, az a földön<br>
és a Föld a Nap alatt,<br>
a naprendszer meg a börtön<br>
csillagzatokkal halad –<br>
mindenség a semmiségbe’,<br>
mint fordítva, bennem épp e<br>
gondolat…

<p>Űr a lelkem. Az anyához,<br>
a nagy Űrhöz szállna, fönn.<br>
Mint léggömböt kosarához,<br>
a testemhez kötözöm.<br>
Nem való ez, nem is álom,<br>
ugy nevezik, szublimálom<br>
ösztönöm…

<p>Jöjj barátom, jöjj és nézz szét.<br>
E világban dolgozol<br>
s benned dolgozik a részvét.<br>
Hiába hazudozol.<br>
Hadd most azt el, hadd most ezt el.<br>
Nézd ez esti fényt az esttel<br>
mint oszol…

<p>Piros vérben áll a tarló<br>
s ameddig a lanka nyúl,<br>
kéken alvad. Sír az apró<br>
gyenge gyep és lekonyúl.<br>
Lágyan ülnek ki a boldog<br>
halmokon a hullafoltok.<br>
Alkonyúl.

<p><small>1937. aug. vége</small>
</div>
</article>

<article id=miben-hisztek>
<div class=vers>
<h2>Miben hisztek…</h2>

<p>Miben hisztek ti makacs égitestek,<br>
hogy föllobogva<br>
lángokkal egymásnak nem estek,<br>
csak kerülitek egymást óvakodva?

<p>Szerelem tart-e, béke és igazság<br>
titeket féken,<br>
vagy pisla, hunyorgó ravaszság,<br>
mely farkasszemet néz az ürességben?

<p>A tömegvonzás?… Lámpámba az éjnek<br>
pilléje repdes,<br>
gyász vergődik a falon. Félnek<br>
emlékeim, mert messzi van a kedves.

<p><small>1937. szept.–okt.</small>
</div>
</article>

<article id=szaggatlak-mint-a-fergeteg>
<div class=vers>
<h2>(Szaggatlak, mint a fergeteg…)</h2>

<p>Szaggatlak, mint a fergeteg az erdőt.<br>
Zugj és nyögj. Vigyázz: ez küzdelem.<br>
Bele ne törjél, nehogy keserü könnyem<br>
csorogjon majd a csonka gyökeren.

<p>Fölszív a vágy, mint patakot a hőség.<br>
Mind mélyebbről bugyog e szerelem.<br>
El nem apadnék, nehogy keserü könnyed<br>
gyüljön tengerré szilaj öleden.

<p><small>1937 [?]</small>
</div>
</article>

<article id=egy-koltore-teged-szeretnek>
<div class=vers>
<h2>Egy költőre</h2>

<p>Téged szeretnek: könnyen értenek,<br>
nem kérdezed, ha félni kell, hogy félj-e;<br>
én tulmagasra vettem egemet<br>
s nehéz vagyok, azért sülyedtem mélyre.

<p>Lásd, öt és fél kilósnak szült anyám,<br>
de elviselte. Azért kell kivárnom,<br>
ki innen vesz föl s elvisel magán,<br>
hogy szabad lélek legyek a világon.

<p>Szerencséd volna? Én azt nem hiszem.<br>
Majd előtünik mögüle az érdem,<br>
vagy összetörsz s a tél vizeiben<br>
kemény szavakért könyörögsz majd térden.

<p>Nekem sikerült (s ez is szégyenem,<br>
hisz nem egyéb az ember-árulásnál)<br>
hogy csupán száraz kenyeret egyem<br>
az isten testén való osztozásnál.

<p><small>1937. szept.–okt.</small>
</div>
</article>

<article id=az-isten-itt-allt-a-hatam-mogott>
<div class=vers>
<h2>(Az Isten itt állt a hátam mögött…)</h2>

<p>Az Isten itt állt a hátam mögött<br>
s én megkerültem érte a világot<br>
………………………………………………<br>
………………………………………………

<p>Négykézláb másztam. Álló Istenem<br>
lenézett rám és nem emelt föl engem.<br>
Ez a szabadság adta értenem,<br>
hogy lesz még erő, lábraállni, bennem.

<p>Ugy segitett, hogy nem segithetett.<br>
Lehetett láng, de nem lehetett hamva.<br>
Ahány igazság, annyi szeretet.<br>
Ugy van velem, hogy itt hagyott magamra.

<p>Gyönge a testem: óvja félelem!<br>
De én a párom mosolyogva várom,<br>
mert énvelem a hűség van jelen<br>
az üres űrben tántorgó világon.

<p><small>1937. szept.–okt.</small>
</div>
</article>

<article id=le-vagyok-gyozve>
<div class=vers>
<h2>(Le vagyok győzve…)</h2>

<p>Le vagyok győzve, (győzelem ha van)<br>
de nincs, akinek megadjam magam.<br>
Úgy leszakadtam minden más világról,<br>
ahogyan lehull a gyümölcs az ágról.

<p>Szurkálnak, óvnak tudós orvosok,<br>
irnak is nékem, én hát olvasok.<br>
S „dolgozom”, imhol e papírhalom –<br>
a működésben van a nyugalom.

<p>Én állat volnék és szégyentelen,<br>
nélkületek, kik játszotok velem –<br>
Köztetek lettem bolond, én a véges.<br>
Ember vagyok, így vagyok nevetséges.

<p><small>1937. okt.</small>
</div>
</article>

<article id=toredekek-2-1937>
<div class=vers>
<h2>[Töredékek]</h2>

<p>A nap még füstölög<br>
a hamvadó hegyek fölött.<br>
A homály inge mögött<br>
dereng a rét.

<hr id=szol-a-szaja-szolitatlan>

<p>Szól a szája szólitatlan,<br>
gondja kél a gondolatban

<p>erőlködik ám az erkölcs<br>
zsigereim zsugorgatja<br>
ne bolondozz a belemben<br>
ne kopogj a kebelemben<br>
babos vesémet ne vesd ki<br>
ne lankaszd a lábaimat<br>
ne szakaszd a száraimat<br>
ne kanyarogj a karomban<br>
ráncom-redőmben ne rejtezz

<p>ne lúgosítsd a savamat<br>
ne szorongasd a szavamat

<p>– – – – – – – – – – – – – – –

<p>ráncom ne rángasd, redőmben ne rejtezz

<p>ne torlaszd el a torkomat<br>
ne lapulj meg a lépemen<br>
ne kiáltozz a képemen<br>
csigolyáim ne csikorgasd<br>
fürtöm tövét ki ne forgasd

<p>– – – – – – – – – – – – – – –

<p>Mintha égnék, láng jár végig,<br>
lábujjamról lobog égig

<p>ne nyisd meg az oldalamat

<p>kicsurran a forralt kőnek<br>
vasból való váladéka

<hr id=harom-vak-hollo>

<p>Három vak holló kerengett a fán

<hr id=vilagokat-igazgatok>

<p>világokat igazgatok:<br>
üveggolyókkal játszom.<br>
Nem szeretnek a gazdagok:<br>
árva gyereknek látszom

<hr id=es-amulok>

<p>És ámulok,<br>
hogy elmulok

<hr id=vak-vak-vak>

<p>Vak, vak, vak<br>
a kutyák így ugatnak,<br>
az öreg csősz kivénhedett<br>
eljárogál még egy hetet<br>
nem sújt oda fütykösével<br>
nem pöröl már istenével<br>
nem káromol, nem is éber,<br>
szeretne ő tán valamit,<br>
de ha ő sem tudja, hogy mit,<br>
cseléd volt, az istenfáját<br>
néha megtömi pipáját<br>
………………………………………………<br>
………………………………………………

<hr id=edesanyam-egyetlen-draga>

<p>Édesanyám, egyetlen, drága,<br>
te szűzesség kinyilt virága<br>
önnön fájdalmad boldogsága.

<p>Istent alkotok (szivem szenved)<br>
hogy élhess, hogy teremtsen mennyet,<br>
hogy jó legyek s utánad menjek!

<p><small>1937. okt.–nov.</small>
</div>
</article>

<article id=talan-eltunok-hirtelen>
<div class=vers>
<h2>(Talán eltünök hirtelen…)</h2>

<p>Talán eltünök hirtelen,<br>
akár az erdőben a vadnyom.<br>
Elpazaroltam mindenem,<br>
amiről számot kéne adnom.

<p>Már bimbós gyermek-testemet<br>
szem-maró füstön száritottam.<br>
Bánat szedi szét eszemet,<br>
ha megtudom, mire jutottam.

<p>Korán vájta belém fogát<br>
a vágy, mely idegenbe tévedt.<br>
Most rezge megbánás fog át:<br>
várhattam volna még tiz évet.

<p>Dacból se fogtam föl soha<br>
értelmét az anyai szónak.<br>
Majd árva lettem, mostoha<br>
s kiröhögtem az oktatómat.

<p>Ifjuságom, e zöld vadont<br>
szabadnak hittem és öröknek<br>
és most könnyezve hallgatom,<br>
a száraz ágak hogy zörögnek.

<p><small>1937. nov.</small>
</div>
</article>

<article id=draga-barataim>
<div class=vers>
<h2>(Drága barátaim…)</h2>

<p>Drága barátaim, kik gondoltok még a bolonddal,<br>
nektek irok most, innen, a tűzhely oldala mellől,<br>
ahova húzódtam melegedni s emlékezni reátok.<br>
Mert hiszen összevegyült a novemberi est hidegével<br>
bennem a lassúdan s alig oldódó szomorúság.<br>
Emlékezzetek ott ti is, és ne csupán hahotázva<br>
rám, aki köztetek éltem s akit ti szerettetek egykor.

<p><small>1937. nov.</small>
</div>
</article>

<article id=karoval-jottel>
<div class=vers>
<h2>(Karóval jöttél…)</h2>

<p>Karóval jöttél, nem virággal,<br>
feleseltél a másvilággal,<br>
aranyat igértél nagy zsákkal<br>
anyádnak és most itt csücsülsz,

<p>mint fák tövén a bolondgomba<br>
(igy van rád, akinek van, gondja),<br>
be vagy zárva a Hét Toronyba<br>
és már sohasem menekülsz.

<p>Tejfoggal kőbe mért haraptál?<br>
Mért siettél, ha elmaradtál?<br>
Miért nem éjszaka álmodtál?<br>
Végre mi kellett volna, mondd?

<p>Magadat mindig kitakartad,<br>
sebedet mindig elvakartad,<br>
híres vagy, hogyha ezt akartad.<br>
S hány hét a világ? Te bolond.

<p>Szerettél? Magához ki fűzött?<br>
Bujdokoltál? Vajjon ki űzött?<br>
Győzd, ami volt, ha ugyan győzöd,<br>
se késed nincs, se kenyered.

<p>Be vagy a Hét Toronyba zárva,<br>
örülj, ha jut tüzelőfára,<br>
örülj, itt van egy puha párna,<br>
hajtsd le szépen a fejedet.

<p><small>1937. nov. 24.</small>
</div>
</article>

<article id=ime-hat-megleltem-hazamat>
<div class=vers>
<h2>(Ime, hát megleltem hazámat…)</h2>

<p>Ime, hát megleltem hazámat,<br>
a földet, ahol nevemet<br>
hibátlanul irják fölébem,<br>
ha eltemet, ki eltemet.

<p>E föld befogad, mint a persely.<br>
Mert nem kell (mily sajnálatos!)<br>
a háborúból visszamaradt<br>
húszfilléres, a vashatos.

<p>Sem a vasgyűrű, melybe vésve<br>
a szép szó áll, hogy uj világ,<br>
jog, föld. – Törvényünk háborús még<br>
s szebbek az arany karikák.

<p>Egyedül voltam én sokáig.<br>
Majd eljöttek hozzám sokan.<br>
Magad vagy, mondták; bár velük<br>
voltam volna én boldogan.

<p>Igy éltem s voltam én hiába,<br>
megállapithatom magam.<br>
Bolondot játszottak velem<br>
s már halálom is hasztalan.

<p>Mióta éltem, forgószélben<br>
próbáltam állni helyemen.<br>
Nagy nevetség, hogy nem vétettem<br>
többet, mint vétettek nekem.

<p>Szép a tavasz és szép a nyár is,<br>
de szebb az ősz s legszebb a tél,<br>
annak, ki tűzhelyet, családot,<br>
már végképp másoknak remél.

<p><small>1937. nov. 24.</small>
</div>
</article>

<article id=szol-a-telefon>
<div class=vers>
<h2>(Szól a telefon…)</h2>

<p>Szól a telefon, fáj a hír,<br>
hogy megölted magad, barátom,<br>
és konokul fekszel az ágyon.<br>
A bolondok között se bírt

<p>szíved a sorssal. Sehol írt<br>
nem leltél arra, hogy ne fájjon<br>
a képzelt kín e földi tájon,<br>
mely békén nyitja most a sírt.

<p><small>1937. dec. 3.</small>
</div>
</article>

<article id=keltezetlen-toredekek>
<div class=vers>
<h2>[Keltezetlen töredékek]</h2>
<div><div class=vers>
<p>Amikor verset ír az ember,<br>
mindíg más volna jó,<br>
a szárazföld helyett a tenger,<br>
kocsi helyett hajó.

<p>Amikor verset ír az ember<br>
nem írni volna jó,

<hr id=apam-es-anyam>

<h3>Apám és anyám</h3>

<p>Amig fiatal volt a legény,<br>
Sokat megérzett az ujja hegyén,<br>
Megérzett mindent a bőrén,<br>
Kicsit

<hr id=az-en-szivem-sokat-csatangolt>

<p>Az én szivem sokat csatangolt,<br>
de most már okul és tanul.<br>
Aki halandó, csak halandót<br>
szerethet halhatatlanúl.
</div></div>
<hr id=egy-vak-ember-sir>

<h3>Egy vak ember sír</h3>

<p>Ebben a csendes, uri, idegen<br>
házban szegény vak ember fölbotorkált<br>
öt emeletet. Az ötödiken<br>
már sikoltásra tárta puszta torkát,<br>
hogy most majd leveti magát a mélybe,<br>
s ekkor kinyílt egy konyhaajtó félve

<hr id=en-azt-akarom-bar-ostobanak-latszik>

<p>Én azt akarom, bár ostobának látszik<br>
a vágy, mely elmém kockáival játszik,<br>
hogy ugy szeressen az egész világ<br>
téged s engem, mint anya kisfiát<br>
egyetlen kisfiát, vagy kisleányát.

<hr id=enek-hajolj-ki-ajkamon>

<p>Ének, hajolj ki ajkamon<br>
s te bánat, ne érj el, csak holnap.<br>
Mélyebbre kell még hajlanom,<br>
hogy semmit nem tudón dudoljak.

<p>És énbennem is leng a mérleg,<br>
de nem húzza le, ami kell.<br>
Lágy verőfény! Semmit sem értek,<br>
csak hallom, kislány énekel.

<p>„Szádon az igazság bugyogjon<br>
s te nyelj, hiszen te ugy hazudsz!<br>
Ez a bölcs átok addig fogjon,<br>
mig vitatni s szeretni tudsz!

<hr id=en-hazam-fajom-es-emberisegem>

<p>Én hazám, fajom és emberiségem<br>
iránt ismerem szép kötelességem

<p>mint bús idegen, végén a menetnek,<br>
mikor valakit pompával temetnek

<hr>

<p>Én költő vagyok, de nem kell dicsőség,<br>
ne ünnepelje bennem senki hősét,<br>
ily ünneplést én Istenre hagyok.<br>
Ő az, hogy nincs nagy, kinél nincs nagyobb.<br>
Versem azé, ki szivem versbe kérte<br>
és nékem elég a barátság érte.

<hr id=kik-csak-hallottak-a-szerelem-hirit>

<p>Kik csak hallották a szerelem hírit<br>
ugy másznak vakon a magányos sírig<br>
a cikkázó fájdalom hirtelen<br>
villámai után a félelem<br>
homályával nagyranyilt szemük mélyén.

<hr id=kolto-szerelme-szalmalang>

<p>Költő szerelme szalmaláng,<br>
azért oly sebes és falánk

<hr id=lassu-almodozasaibol>

<p>Lassú álmodozásaiból amint<br>
fölemeli fejét a gyermek,<br>
bólint az angyal, ki a kínnal fölötte ing<br>
s porba ejtik fejüket a kígyók,<br>
akik feléje mérgeket lövellnek.

<hr id=lepte-konnyu>

<p>Lépte könnyü, szeme lágy<br>
mint bolyhos bánatom hazája

<hr>

<p>Már sokszor alszom úgy a népligetben<br>
mint egyszerü hajléktalan

<hr id=nem-er-szerencse>

<p>Nem ér szerencse, nem árt balsiker sem –<br>
szavam szerelem kérte.<br>
Bocsássatok meg, hogyha jó a versem<br>
és szeressetek érte.

<hr id=nem-nem-kellene-kialtoznom>

<p>Nem! nem! kellene kiáltoznom<br>
s azt suttogom: igen, igen,<br>
hogy a sors ringatózást hozzon<br>
a tenger sirás vizeiben

<hr id=nem-talalok-szavakat>

<p>Nem találok szavakat magamra,

<hr id=nincs-kozom-senkihez>

<p>Nincs közöm senkihez, szavam szálló penész,<br>
vagyok mint a hideg, világos és nehéz.

<hr id=oly-lagy-az-este>

<p>Oly lágy az este, mint egy szöllőszem,<br>
gurul puhán emlékeim között.<br>
Egy szőke est. De már nem emlékszem,

<hr id=szamar-szellel-pajtaskodni-ven>

<p>Szamár széllel pajtáskodni vén<br>
bosszankodó rózsa vagyok én

<hr id=szelnevelo-tagas-pusztan>

<p>Szélnevelő, tágas pusztán<br>
soványkodunk tökkáposztán

<hr id=ugy-elsz-szivemben-erzsi>

<p>Ugy élsz szivemben, Erzsi, mint a bánat,<br>
mely édes emlék izével etet.<br>
Ha barna nagy szemed reám veted,<br>
trillák szöknek, reggeli lárma támad,<br>
mint napkeltekor. Kél a vágy utánad<br>
beragyogván a végtelen teret.<br>
Nem félsz-e, hogy ki téged így szeret

</div>
</article>
</div>
<script src=jquery-1.10.2.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>