<!doctype html>

<html lang=hu>

<meta charset=utf-8>
<title>1925 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5shiv-printshiv.js></script><![endif]-->

<header>
<img src=jozsef-attila.jpg alt height=291 width=207>

<h1 id=targymutato><a href=index.html title="Vissza a főoldalra">József Attila <span>összes versei</span></a></h1>

<ul class="form search">
<li>
<form id=search role=search>
<label for=verskeres>Vers keresése cím szerint:</label>
<input id=verskeres placeholder="Vers keresése…" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1925.html#targymutato title="Vissza az oldal tetejére">↑</a>
</ul>
</nav>

</header>
<div role=main>

<h1 class=ev id=1925>1925</h1>

<article id=szelkialto-madar>
<div class=vers>

<h2>Szélkiáltó madár</h2>

<p>Szegényember, hát már megint lázadsz?

<p>Jaj, dehogy lázadok, a gúnyám szakadt el.<br>
Másikat szeretnék, olyat, amelyiknek<br>
Kevesebb a foltja.

<p>Hát tán már elittad mind a fizetséged?

<p>Nem volt nekem, uram, soha fizetségem,<br>
Nem is volt, nincsen is semmi fizetségem.<br>
Ha szóltak, dolgoztam piros napestéig,<br>
Piros napkelettől dolgoztam, dolgoztam,<br>
Mondta öregapám, nem lesz fizetségem.

<p>Hallod-e, te koldus, hordd el magad innen!

<p>El is megyek innen a tengeren túlra,<br>
A tengeren túlra: társaim szivibe,<br>
Ott pedig elmegyek szélvész közepibe,<br>
Danoljon, ha az kell, hej, de danol is már,<br>
Fennen danol már a szélkiáltó madár.

<p><small>1925. márc. eleje</small>

</div>
</article>

<article id=tiszta-szivvel>
<div class=vers>

<h2>Tiszta szívvel</h2>

<p>Nincsen apám, se anyám,<br>
se istenem, se hazám,<br>
se bölcsőm, se szemfedőm,<br>
se csókom, se szeretőm.

<p>Harmadnapja nem eszek,<br>
se sokat, se keveset.<br>
Húsz esztendőm hatalom,<br>
húsz esztendőm eladom.

<p>Hogyha nem kell senkinek,<br>
hát az ördög veszi meg.<br>
Tiszta szívvel betörök,<br>
ha kell, embert is ölök.

<p>Elfognak és felkötnek,<br>
áldott földdel elfödnek<br>
s halált hozó fű terem<br>
gyönyörűszép szívemen.

<p><small>1925. márc.</small>

</div>
</article>

<article id=reggeli>
<div class=vers>

<h2>Reggeli</h2>

<p>A kakas forgó szavakat szól,<br>
a néni a tyúknak magot szór<br>
s a kenyerek erősen, bízva,<br>
kelnek,<br>
harangszó ömlik a Tiszába,<br>
frissen, nyujtózva kel a lárma,<br>
derékig mosdok s a vizet<br>
reápacskolom fejemre.<br>
Oly hűsen, tisztán símul hozzám,<br>
úgy ring a tálban, úgy zenél,<br>
mint a danoló lányok melle.<br>
Kitárt ajtómon szellő jön be,<br>
szaglász, vigyorog diadallal<br>
s mint rozsvetésben kisgyerek,<br>
édesen rúgkapál hajamban.<br>
Álmomban kazalról gurultunk,<br>
rózsámmal bukfencet vetettem,<br>
tótágast állnék most is én,<br>
de már munkába kell sietnem.<br>
Fürgén, vigan viszem magam,<br>
most úgyis én vagyok a legszebb<br>
és szépet, tisztát kell már egyszer<br>
fölmutatni az embereknek.<br>
Szeretnek majd, ha eljövök,<br>
szeretnek, mert közöttük voltam,<br>
együtt jártuk a széles utcát,<br>
zápor előtt velük loholtam.<br>
Az apókkal és az anyókkal,<br>
akik ráncaim tervét hordják,<br>
fiúkkal – s lányokkal, kik munka<br>
után a mellüket kibontják.

<p><small>1925. márc./1928.</small>

</div>
</article>

<article id=tavaszi-sar>
<div class=vers>

<h2>Tavaszi sár</h2>

<p>Az uccán a téren és a mezőn is<br>
Zuhog az eső.<br>
Zúg a kanális kiönt az árok<br>
Öreg házak vakolatja máll<br>
A lovak tagjain csurog a lé<br>
Az áldott tiszta lé<br>
És a tetőkön is<br>
Víz és sár víz és sár.<br>
Puha meleg sár a föld<br>
A lovak a házak az ég<br>
Puha meleg sár.<br>
Az ablakokban gyerekek állnak<br>
Nézik hallgatják esik esik<br>
S az ő szivük is<br>
Puha meleg sár.

<p>Most a magok békessége él<br>
Házakban lovakban emberekben<br>
A magok békessége mely leszáll<br>
Oda ahol minden testvér és örök<br>
Puha meleg sár.

<p>Milyen jó is vakon zuhanni<br>
Eltékozolt csókjaim után.

<p><small>1925. ápr. eleje</small>

</div>
</article>

<article id=szep-csondesen-aludj>
<div class=vers>

<h2>Szép csöndesen aludj</h2>

<p>Szép este van. Szép csöndesen aludj.<br>
Szomszédjaim is lefeküsznek már.<br>
Az uccakövezők is elballagtak.<br>
Messze-tisztán csengett a kő.<br>
Meg a kalapács<br>
Meg az ucca<br>
S most csönd van.<br>
Régen volt amikor láttalak.

<p>Dolgos két karod is oly hűs<br>
Mint ez a nagy csöndű folyó.<br>
Nem is csobog csak lassan elmegy.<br>
Oly lassan hogy elalusznak mellette a fák<br>
Aztán a halak<br>
A csillagok is.<br>
És én egészen egyedül maradok.

<p>Fáradt vagyok sokat is dolgoztam<br>
Én is elalszom majd.<br>
Szép csöndesen aludj.<br>
Bizonyosan te is szomorú vagy<br>
Azért vagyok én is szomorú.

<p>Csönd van<br>
A virágok most megbocsátanak.

<p><small>1925. ápr. eleje</small>

</div>
</article>

<article id=egyugyu-enek>
<div class=vers>

<h2>Együgyü ének</h2>

<p>Fiatalember, húszesztendős, velem egyidős<br>
Szép szeretőjét nagyon szereti<br>
Ugy szereti, épp mind medrét a folyó, amelyikben a halak is lebúnak az<br>
<span class=s>iszapba, ha elfáradtak</span><br>
Csak símogatja és nagyon szereti<br>
Ha virágot kap, mind odaadja, a kenyeret is odaadja, nem szegi meg<br>
<span class=s>maga</span><br>
Fölolvassa neki az újságot, megvárja, amíg elalszik, aztán elalszik ő is<br>
Tüzet rakni is segít és fütyörészve vágja föl a fát<br>
Ha volna szeretőm, én is nagyon szeretném<br>
Éppen mint a medrét a folyó.

<p><small>1925. ápr.</small>

</div>
</article>

<article id=a-paradicsom-elette-lesz>
<div class=vers>

<h2>A paradicsom életté lesz</h2>

<p>A fák megálltak mozdulatlan,<br>
A vizek nyugtalanok lettek,<br>
Különös zaj támadt a kertben,<br>
Valami bántotta a kertet.

<p>Egy hattyú énekelt és úszott<br>
Hullámos, karcsú lebegőben,<br>
Énekelt, úszott s hirtelen csak<br>
Meghalt ott fönn a levegőben.

<p>A fűszálak elszomorodtak,<br>
Kis homlokukat eltakarták,<br>
A bogarak szívére köd jött<br>
S a fűszálakat összemarták.

<p>Éhes lett minden, a virág is,<br>
Melyet jószagú szellő ápol,<br>
A harmatból a légy kimászott<br>
S Isten eltünt a trónusáról.

<p>Fellegbe ment, hogy majd a porban<br>
Megsirassa szép, álnok testét.<br>
S két ember – átkozták ők egymást<br>
S zokogva már egymást keresték.

<p><small>1925. ápr. 22.</small>

</div>
</article>

<article id=aprilis-11>
<div class=vers>

<h2>Április 11</h2>

<p>A talló kalászait hányva<br>
S a verebek közé belesvén<br>
Nagy szél kapott föl egyszer engem<br>
Hirtelen, áprilisi estén.

<p>Gyerekeit kereste arra<br>
S engem talált ott épp az utban.<br>
Bömbölt, örült, s én mosolyogva<br>
Rengeteg mellén elaludtam.

<p>Vitt falvan, földeken keresztül,<br>
Meghempergetett jó sárosra,<br>
Cibálva és kacagva vitt egy<br>
Pesti, csatakos külvárosba.

<p>Az uccán vídám jasszok lógtak<br>
S még vidámabban verekedtek,<br>
Kiabáltak, kiabáltunk és<br>
A jasszok végül berekedtek.

<p>Mondom, valami nagy ünnep volt,<br>
A hívek templomokba mentek<br>
És reszketve, szomorú kézzel<br>
Áldották őket meg a szentek.

<p>S hogy a harangok búgtak, fölnőtt<br>
A szívekben nagy, esti béke.<br>
A gyilkos végzett emberével<br>
S úgy menekült, kalaplevéve.

<p>Reménységnek és tulipánnak<br>
Kicsikis deszka alkotmányba<br>
1905-ben ígyen<br>
Iktattak be az alkotmányba.

<p>A kártyás munkásnak fiúként,<br>
S a szép, ifjú mosóasszonynak,<br>
Ligetnek, sárnak, vágynak, célnak,<br>
Fejkendőbe kötözött gondnak.

<p>A szegényasszony rég halott már,<br>
De fiát a szél el nem hagyja,<br>
Együtt nyögünk az erdőn éjjel<br>
S együtt alszunk el virradatra.

<p><small>1925. ápr. 22.</small>

</div>
</article>

<article id=ezust-elet-1-2>
<div class=vers>

<h2>Ezüst élet</h2>

<h3>1</h3>

<p>Ne bántsatok, ha most rossz vagyok,<br>
Ha most kicsit halkabban élek.<br>
Halkabban élnek a felhők is,<br>
Meg a halottak, meg a rétek.

<p>Győzni épp oly szép, mint a virág,<br>
De én az uccákon lődörgök,<br>
Vagy esőt hallgatok szobámban<br>
S nagyon hallgatok, hogyha dörgött.

<p>Ezüstös lesz majd nagy szivetek,<br>
Bárha a győzők ti maradtok,<br>
Zászlótok is ezüstté őszül<br>
S egyszer győzni is elfáradtok.

<p>Csatazaj mögött eljön halkan<br>
Hozzátok is az ezüst élet.<br>
Nagyon halkan élnek a felhők,<br>
Meg a halottak, meg a rétek.

<h3>2</h3>

<p>Nagycsöndű, komoly kisértet kisér<br>
S hová lépek, kibú a föld alól –<br>
Az árnyékom, mely mindenütt követ<br>
S találkozunk is egyszer valahol.

<p>Olyan szép dolog elfáradni és<br>
Pihenni, mit nem ad se harc, se más,<br>
Kedves árnyékban leheverni, le<br>
S bennünk eleve ott a fáradás.

<p>Bennünk eleve ott a fáradás, <br>
Mely a szűz hónak testvére lehet –<br>
Ha nagyon fázik már a föld, lehull,<br>
Csak hull a hó s új tavaszig befed.

<p>Egy télestén a földet csöndesen<br>
Betakarta a fáradtság, a szent,<br>
Az én szavammal együtt, hisz az is<br>
Végtelen hideg világban kereng.

<p><small>1925. ápr. 23.</small>

</div>
</article>

<article id=szep-lobogoval-vagy-anelkul>
<div class=vers>

<h2>Szép lobogóval, vagy anélkül</h2>

<p>Azért vagyok, hogy virág nőjjön<br>
A szemeimben,<br>
Ezért öntözik kedveseim,<br>
S a fák, a városok meg minden.

<p>Szép lobogóval, vagy anélkül<br>
Győzünk mi mindig,<br>
Mindnyájan győzünk szomorúan,<br>
Minket a szívünk győzni indít.

<p>S erre, arra, egészen mindegy,<br>
Hogy merre tartunk,<br>
Kit csönd, kit nagy zaj vár a parton<br>
S elsüllyedünk, ha nincsen partunk.

<p><small>1925. ápr. 23.</small>

</div>
</article>

<article id=kodbol-csondbol>
<div class=vers>

<h2>Ködből, csöndből</h2>

<p>Nem várom már az életet.<br>
Vagyok úgy, ahogyan lehet.

<p>S ha nem lehet, akkor sehogy,<br>
Ha sok a nap, hát soká fogy.

<p>Két szememből a nap kivész.<br>
Már csupán a lámpába néz.

<p>Ha tűz lobog, hát majd elég.<br>
Ha vér ömlik, hát van elég.

<p>Aki megbánt, én nem bántom.<br>
Aki sajnál, nem sajnálom.

<p>Örülhetnek a hadnagyok.<br>
Mert én már éhes sem vagyok.

<p>Történt valami énvelem,<br>
De nem halál s nem türelem.

<p>Rúgtak itten, rúgtak ottan<br>
S egyszer mégsem káromkodtam.

<p>Egyszer megláttam a ködöt<br>
A nagy fényességek mögött.

<p>És meghallottam egyszer én,<br>
Hogy túl harcom vad zörején,

<p>Akárha lent, akárha fönt,<br>
A szegényé csupán a csönd.

<p>A köd, a csönd sosem ragyog.<br>
Én már ködből, csöndből vagyok.

<p>Ami énbennem botorkál,<br>
Elbukik egy vak ároknál.

<p>Iszonyatos, nagy bosszú ez,<br>
Várni, várni, míg vége lesz.

<p>S tudni, vannak így még többen,<br>
Mígnem valaki megdöbben,

<p>Míg valaki föl nem ordít,<br>
Ködből, csöndből föl a holdig,

<p>Föl a pestishez magához!<br>
Aki irtózattal átkoz,

<p>Megátkoz ebtartót, ebet<br>
S legelőször is engemet.

<p><small>1925. ápr. vége</small>

</div>
</article>

<article id=balga-kolto>
<div class=vers>

<h2>Balga költő</h2>

<p>Nem adatott meg mindenkinek<br>
A balgaság, mely a füvekben ég,<br>
Tudom én jól, tudom én.<br>
Csak pazaroljam,<br>
Csak tékozoljam<br>
Szegénységem,<br>
Alázatosságom,<br>
A friss levegőt,<br>
A rigókat,<br>
A földek bőízű nedveit,<br>
A futkározó mezei virágokat, melyek homlokukon hordják álmaim<br>
S huncutul dörgölőznek<br>
A nyihogó kancák bokáihoz.

<p>Lehetnék én a kőműves, aki<br>
Mikor ölel,<br>
Megroppantja az asszony derekát –<br>
Házat, börtönt és templomot épít magasra,<br>
De délben lehever a téglák mellé,<br>
Megeszi a kenyeret, szalonnát, hagymát, nagyot nyujtózkodik,<br>
Szusszantva-kortyantva vizet iszik még<br>
És máris alszik és mosolyog,<br>
Mint a legbölcsebb halott fáraó.<br>
Lehetnék én a könyvelő is,<br>
Akinek vannak főnökei,<br>
Vagy a szabó, kit nem irigyelnek,<br>
Ha jól varr kabátot s rossz az asszonya –<br>
Sokat dolgozik, de sztrájkol,<br>
Ha kicsi a bér –<br>
Lehetnék vándor hasbeszélő,<br>
Hisz annyi sok madár zokog, csapkod, kacag benn a szivemben,<br>
És szónok is, szellemes, aranyszájú!<br>
Aki fönn áll az emelvényen,<br>
Kis pocakját megveregeti<br>
S beszél a nép nagy nyomoráról,<br>
Melyet csak ő tud eltiporni,<br>
Francia szabású félcipőben –<br>
S éljen! éljen – dübörög a nép,<br>
Egymást tiporják, hogy jobban hallják –<br>
Mintha nagy, sötét alagútban sok szép gyorsvonat rohanna egymásba<br>
S én szebben tudnék bolondítani!<br>
Lehetnék paraszt, pap, remete, zsúrfiú, bankár és király is!

<p>Fogadjátok hát balgán, együgyüen<br>
Balga, együgyü szivemet.

<p><small>1925. ápr. vége</small>

</div>
</article>

<article id=isten-1-4>
<div class=vers>

<h2>Isten</h2>

<h3>1</h3>

<p>Mikor a villamos csilingel,<br>
Vagy ha a kedves kenyeret szel<br>
S elvál a kenyér a karajtól,<br>
Az Isten megjelenik akkor.

<p>Őt én már igen sokszor láttam;<br>
Fáradtan feküdtem az ágyban,<br>
Ő jött s megláttam szemlehunytan,<br>
Éppen amikor elaludtam.

<p>Egyszer borotvát vizsgálgatva<br>
Ujjamat végighúztam rajta.<br>
Nagy hideg támadt, nehéz, fojtott,<br>
Még a csontom is megborzongott.

<p>Gondolatban tán nem is hittem;<br>
De amikor egy nagy zsákot vittem<br>
S ledobva, ráültem a zsákra,<br>
A testem akkor is őt látta.

<p>Most már tudom őt mindenképpen,<br>
Minden dolgában tettenértem.<br>
S tudom is, miért szeret engem,<br>
Tettenértem az én szivemben.

<h3>2</h3>

<p>Hogyha golyóznak a gyerekek,<br>
Az Isten köztük ott ténfereg.<br>
S ha egy a szemét nagyra nyitja,<br>
Golyóját ő lyukba guritja.

<p>Ha hideg a föld leheverni,<br>
A Napot nagy felhőkbe rejti<br>
És meg-megráncigálja fürtünk,<br>
Úgy mondja meg, hogy le ne üljünk.

<p>Ő sohase gondol magára,<br>
De nagyon ügyel a világra.<br>
A lányokat ő csinosítja,<br>
Friss széllel arcuk pirosítja.

<p>Ő vigyáz a tiszta cipőre,<br>
Az uccán is kitér előre.<br>
Nem tolakszik és nem verekszik,<br>
Ha alszunk, csöndesen lefekszik.

<p>Hogyha a jóság csak bút hozhat,<br>
Akkor megenged minden rosszat.<br>
S ha velünk mégis találkozik,<br>
Isten sohasem csodálkozik.

<h3>3</h3>

<p>Istenem, én nagyon szeretlek,<br>
Én szíve lennék a szivednek.<br>
Ha rikkancs volna mesterséged,<br>
Segítnék kiabálni néked.

<p>Hogyha meg szántóvető lennél,<br>
Segítnék akkor is mindennél.<br>
A lovaidat is szeretném,<br>
Szépen, okosan vezetném.

<p>Vagy inkább ekeszarvat fogva<br>
Szántanék én is a nyomodba.<br>
A szíkre figyelnék, hogy ottan<br>
A vasat még mélyebbre nyomjam.

<p>Ha tanár lennél, én ügyelnék,<br>
Hogy megtanulják jól a leckét.<br>
S odahaza a sok tanitvány<br>
Dolgozatát is kijavitnám.

<p>Nem zarvarnálak ennél, annál,<br>
Tudnám én jól, mire mit adnál.<br>
S bármi efféle volna munkád,<br>
Velem azt soha meg nem unnád.

<p>Ha nevetnél, én is örülnék,<br>
Vacsora után melléd ülnék.<br>
Te az én szivemet elkérnéd<br>
S én hosszan, sok szépet mesélnék.

<h3>4</h3>

<p>Én már fiatalember lettem,<br>
A boltba gyerek megy helyettem.<br>
De ha Néki valami kéne,<br>
A boltba én futnék el érte.

<p>Fütyörészve a szép időben,<br>
Esernyő nélkül az esőben,<br>
A kocsiúton lenn szaladnék,<br>
Magamra kabátot se kapnék.

<p>De az autót frissen, fürgén,<br>
Ha nem is töfföl, kikerülném.<br>
Hisz ha valahogy elgázolna,<br>
Hiába mentem én a boltba.

<p>Megválogatnám a portékát,<br>
Ahhoz mennék, ki olcsóbbért ád.<br>
S mielőtt akármit elhoznék,<br>
Hosszan, sokáig alkudoznék.

<p>Aztán, hogy Néki odaadnám,<br>
Jó kedvét meglátnám az arcán.<br>
Szeme csillogna, megköszönné,<br>
Mást nem is küldne boltba többé.

<p><small>1925. ápr. vége</small>

</div>
</article>

<article id=isten-en-az-istenem>
<div class=vers>

<h2>Isten</h2>

<p>Én az Istenem úgy szeretem,<br>
Hogy a szívemet földbe vetem,<br>
Megérik, akkor learatom,<br>
Fölösét pedig másnak adom.

<p>Meg is köszöni, akárki az,<br>
Akárha huncut, akár igaz,<br>
Ha mindörökre, ha csak percre,<br>
De az Isten fölébred benne.

<p>Ha lány az, hozzákomolyodva<br>
Rongyos kabátom megfoltozza,<br>
Hogyha meg ember, csak megállít,<br>
Ki is kisér az ajtajáig.

<p>Ha éppen főzik az ebédet,<br>
Ottan marasztnak várt vendégnek<br>
S ahol az asszony sose hamis,<br>
Meghínak ott még máskorra is.

<p>Aztán csak amikor dolgoznak,<br>
Rólam is el-elgondolkoznak.<br>
S hogy munkaközben megpihennek,<br>
Erejét érzik a szivemnek.

<p>Nem csinálnak egymás közt mozit,<br>
Bennük már Isten álmodozik,<br>
Álmodik tágas, erős égről,<br>
Kicsiny fiának nagy szivéről.

<p><small>1925. máj.</small>

</div>
</article>

<article id=kertesz-leszek>
<div class=vers>

<h2>Kertész leszek</h2>

<p>Kertész leszek, fát nevelek,<br>
kelő nappal én is kelek,<br>
nem törődök semmi mással,<br>
csak a beojtott virággal.

<p>Minden beojtott virágom<br>
kedvesem lesz virágáron,<br>
ha csalán lesz, azt se bánom,<br>
igaz lesz majd a virágom.

<p>Tejet iszok és pipázok,<br>
jóhíremre jól vigyázok,<br>
nem ér engem veszedelem,<br>
magamat is elültetem.

<p>Kell ez nagyon, igen nagyon,<br>
napkeleten, napnyugaton –<br>
ha már elpusztul a világ,<br>
legyen a sírjára virág.

<p><small>1925. máj.</small>

</div>
</article>

<article id=mikor-az-uccan-atment-a-kedves>
<div class=vers>

<h2>Mikor az uccán átment a kedves</h2>

<p>Mikor az uccán átment a kedves,<br>
galambok ültek a verebekhez.

<p>Mikor gyöngéden járdára lépett,<br>
édes bokája derengve fénylett.

<p>Mikor a válla picikét rándult,<br>
egy kis fiúcska utána bámult.

<p>Lebegve lépett – már gyúlt a villany<br>
s kedvükre nézték, csodálták vígan.

<p>És ránevettek, senki se bánta,<br>
hogy ő a szívem gyökere-ága.

<p>Akit ringattam vigyázva, ölben,<br>
óh hogy aggódtam – elveszik tőlem!

<p>De begyes kedvük szívemre rászállt,<br>
letörte ott az irígy virágszált.

<p>És ment a kedves, szépen, derűsen,<br>
karcsú szél hajlott utána hűsen!

<p><small>1925. jún./1928</small>

</div>
</article>

<article id=tuzek-eneke>
<div class=vers>

<h2>Tüzek éneke</h2>

<p>Ott alszunk a száraz fában, villogó bő szénrakásban,<br>
ifju asszony keze kelt,<br>
sustorgunk a katlanokban, szikránk pattog úgy szalad,<br>
pírt adunk a szőke kőnek, kövér darab húsok főnek<br>
fölöttünk a tarka cinfedő alatt.

<p>Zöld fa lombjait bekapjuk, vastag nyelvvel megforgatjuk,<br>
szörnyű szarvval szertehányjuk, zúzzuk az avart,<br>
bika derekára kormot rovunk ha borjúra morgott s toklyótülökkel<br>
<span class=s>lékelni, öklelni akart –</span><br>
piros pozsgás ifiakban csimbókos gyümölcsünk csattan<br>
csatakban csordítva rengő velőt és tejet,<br>
gyümölcs pattan visszacsapó, dühöngők ijjának való ágakon, melyek<br>
őserdőben századhosszat ropogósan hajladoznak, bőrükből meg bomlik,<br>
<span class=s>forr a lé</span><br>
s roppant arany madarakat nyujtanak a tágas ég felé!

<p>Kerek kazal tetejében Isten guggol ördögképben, vörös paprikaujjakkal<br>
<span class=s>dalunk pengeti,</span><br>
gördülő farát a sok lány körbe rengeti,<br>
nyujtózkodnak a fiúkkal, míg megértik csendes énekünk,<br>
s ha megértik, összerogynak, pörnyét hint fejükre istenünk,<br>
zörgő imákat rebegnek, földre rogyva öregednek, öregen pedig<br>
töpörödött kicsi testük a mi erős hamvainkba ríva fektetik.

<p><small>1925. jún./1928</small>

</div>
</article>

<article id=hajnalban-kel-fol-mint-a-pekek>
<div class=vers>

<h2>Hajnalban kel föl, mint a pékek</h2>

<p>Kedvesem erősderekú, karcsú asszony,<br>
ültem már repülőgépen, magasból ő is kicsinek látszik,<br>
de pilótalétemre is megbecsülném.

<p>Maga mossa a ruhát, a hab álmodozva reszket karjain,<br>
letérdel, mintha imádkozna, fölsikálja a padlót és nagyot kacag, ha<br>
<span class=s>elvégezte,</span><br>
kacagása mint az alma, melybe héjjastul beléharap,<br>
olyankor az is hangosan nevet,<br>
ha kenyeret dagaszt, hajnalban kel föl, mint a pékek, akik a jólsütő<br>
<span class=s>kemencék rokonai,</span><br>
hosszú lapáttal őrködnek fölöttünk,<br>
fölverődik a liszt és odaszáll a szép, szabad mellükre, ahol meg<br>
<span class=s>nyugodtan elalszik,</span><br>
mint kedvesem a jószagú ágyban, hogy elmosogatott<br>
s tisztára ölelte szívemet.

<p>Feleségem is ilyen lesz, ha majd egész emberré növök<br>
és megházasodom, mint az apám.

<p><small>1925. júl.</small>

</div>
</article>

<article id=nagy-varosokrol-beszelt-a-messzi-vandor>
<div class=vers>

<h2>Nagy városokról beszélt a messzi vándor</h2>

<p>Nagy városokról beszélt a messzi vándor<br>
Ott az emberek nem ismerik egymást<br>
A katonák se hordanak puskát, hanem a nagy tereken muzsikálnak<br>
Sokan gyűlnek oda, a gyerekeket magasra tartják, ugy hallgatják<br>
Meghallgatják, aztán odahaza elmesélik, milyen szép volt és azok is<br>
<span class=s>örülnek neki</span><br>
A lányok ott is kinevetik a fiúkat, de azért szeretik őket<br>
Fényes nappal is szeretik egymást<br>
Nagy hidak vannak, amelyeken el lehet álldogálni és nézni a vizet meg<br>
<span class=s>a hajókat</span><br>
Úszkálnak ide oda, az utasok meg hangosan fölkacagnak<br>
Hirtelen elhallgatnak s úgy nézik a nagy vizet, amint komolyan elmegy<br>
<span class=s>a hullámok alatt</span><br>
Azok meg csillognak, mint a pengék<br>
S olvashatni a gyönyörű könyveket, akkora nagy a világosság<br>
Pedig már egészen beesteledett.

<p><small>1925. aug. [?]</small>

</div>
</article>

<article id=a-nagy-varosokat>
<div class=vers>

<h2>A nagy városokat</h2>

<p>A nagy városokat sehogysem tudom elfeledni,<br>
az idegen is csak róluk beszélt, a mi kertünket észre se vette,<br>
nem is tudom, mi hozta ide, a szinházba se jött el hogy híttuk,<br>
a szomszéd kisasszonnyal se törődött, pedig azt mindenki megcsodálja,<br>
szőke és magas mint a torony a házak fölött,<br>
ha megy az uccán, ablakba állnak, ugy néznek utána az asszonyok is,<br>
<span class=s>aztán sóhajtva főzik tovább a jó vacsorát,</span><br>
hallgatagon megterítik az asztalt és várnak,<br>
még nem beszéltünk, csak mosolyogtunk, de én azért köszönök néki, ha<br>
<span class=s>találkozunk,</span><br>
ő meg éppen csak rápillantott,<br>
csak elment mellette, hozzá se nyult a kalapjához.

<p>Én akkor is köszönnék néki, ha láttam volna nagy városokat, ahol<br>
<span class=s>szebbek a kisasszonyok,</span><br>
karcsúbbak, mint a diaboló és magosabbak, ott a torony is magosabb,<br>
hajladoznak, ha fú a szél és kipirulva lefogják szoknyájukat,<br>
én akkor is köszönnék néki, akkor még meg is szólitanám<br>
s a nagy városokat, ahol még ő se járt,<br>
nagyon szépen neki is elmesélném.

<p><small>1925. aug. [?]</small>

</div>
</article>

<article id=bibliai>
<div class=vers>

<h2>[Bibliai]</h2>

<p>A te hajad kövérfürtü feketében lecsordul,<br>
Mint a jóillatú kátrány,<br>
Mikor kéthektós kondérból gőzölögve kifordul.<br>
Lebeg is, mint három csapat<br>
Erős testü, fodor fekete holló –<br>
A te melled, szerelmesem,<br>
Szőke kenyerekkel teli kosarakhoz hasonló.

<p>Rokona vagy<br>
A nagy<br>
Meleg teheneknek,<br>
Melyek tejszagú csordában<br>
Füzes parton<br>
Egymás mellé heverednek. –<br>
Fürödjünk meg a folyóban, szív a szívben,<br>
Hiszen mi is tiszták vagyunk,<br>
Hátha mi is elfolyunk a tiszta vízben.

<p>Tiszta vagyok, azért vagyok,<br>
Mert szeretlek,<br>
Látom én az Istent, amint<br>
Szivét adja a szivednek.<br>
Hogy tebenned jött most elém,<br>
Azt is látom –<br>
Ő az én örök szerelmem<br>
S a halálom.

<p>Szerelmesem, mi már egymást úgy kivánjuk, úgy szeretjük,<br>
Hogy ruhánkat, szemérmünket, alig vettük, már levetjük.<br>
Akkor is, amikor énrám sok szörnyü és nagy kő esnék<br>
És te könnyü fellegeken heverésznél, mint az esték.

<p>Most akár a történelem Európa két zúgába szétzavarhat,<br>
Megszerethetsz másik fiút, aki téged így akarhat.<br>
Szerelmesen, mint én veled, evezhettek föl a viznek –<br>
Csak az Istent, szerelmesem,<br>
Az én szép, nagy Istenemet,<br>
Megőrizzed.

<p><small>1925. júl.–aug.</small>

</div>
</article>

<article id=fiatal-asszonyok-eneke>
<div class=vers>

<h2>Fiatal asszonyok éneke</h2>

<p>Pihés, huncut, görbe állunk,<br>
formás fejünk, fürge lábunk, szép egyenes, fehér hátunk,<br>
meg a szemünk, meg a szánk.

<p>Táncos-hajlós lángot rakunk, sütünk, főzünk<br>
s hogy az arcunk tüzesedik, a kalácsnak kényesedik,<br>
fényesedik fonatja.

<p>Kelleti magát a szél is, nyílnivaló, gyönge mellünk tapogatja,<br>
jószagunkat terelgeti, kerek szoknyánk emelgeti,<br>
lobogtatja.

<p>Takarítunk, törülgetünk, a hajunkat kontyba kötjük,<br>
lépegetünk, úgy ringatjuk, mint kakas a taréjját.

<p>Hűs derekunk hintázása, karunk-farunk hullámzása,<br>
mint harmatos, magas fűben tíz-húsz kövér, víg gyerek<br>
sivalkodva, meztelenül ha rakáson hempereg.

<p>Hogy az urunk megjön este, mosdóvízzel, vacsorával, csókkal várjuk,<br>
ingerkedünk, játszadozunk, csicsítjuk, ha bajjal van,<br>
egész éjjel ölelgetjük<br>
s gömbölyödő kis hasunkat nézegetjük hajnalban.

<p><small>1925. júl.–aug.</small>

</div>
</article>

<article id=ifjumunkas>
<div class=vers>

<h2>Ifjúmunkás</h2>

<p>Gyere, menjünk édesapádhoz, ott ül a lámpa előtt<br>
Fekete kenyeret eszik, friss vizet önt a poharába, csobog, mint a fiatal<br>
<span class=s>állatok lelke</span><br>
Mindjárt meghallják szomszédai, keresztet vetnek, lehajolnak,<br>
<span class=s>fölemelik a roppant lakatot</span><br>
S csitt csatt – bezárják ajtóikat.

<p>No gyere már, a kémény füstje kékebben száll most otthonába –<br>
Bizony, hogy nagyon szeret téged az édesapád és nagyon vár –<br>
Kimegy este a városszélre, aztán fáradtan hazaballag –<br>
Anyáddal még ébren van soká –<br>
Kinyílik nehéz tenyerük, no gyere már –<br>
Ideje, hogy a pávák széttárják gyönyörű farkaikat.

<p><small>1925. aug. [?]</small>

</div>
</article>

<article id=munkas>
<div class=vers>

<h2>Munkás</h2>

<p>Tedd le kissé a szerszámokat<br>
Engedd szabadon szívedet acélhomlokú barátaival<br>
Sok mindent akarok elmondani elfeledett testvéreidről, akik a vén<br>
<span class=s>fák gyökereit betakarják</span><br>
Hová melegen búnak a kígyók, isznak a csillagok szelíd tejéből, aztán<br>
<span class=s>szép halk énekbe fognak</span><br>
Árnyékképük is kicsúszik a félős gyerekek álmaiból –<br>
Sápadtak azok és meghalnak, mire az ég tehene megérkezik bő, meleg<br>
<span class=s>ajándékkal.</span>

<p>És elhoztam én a madarat is, hisz te akartad<br>
Egyszerűen akarok szólni, hisz te akartad<br>
Mindent, amit megérintettem, odaadok a kezeidbe,<br>
Mindent elmondok, amit előtted elhallgattak.

<p><small>1925. aug. [?]</small>

</div>
</article>

<article id=viszem-a-foldem>
<div class=vers>

<h2>Viszem a földem</h2>

<p>Magyar vagyok, de európai.<br>
Párizs, szeress, én földemet viszem,<br>
Szép földemet, mely csókjaidra vár,<br>
Mert nem csókolja itten senkisem.

<p>Telt melleire varjak szállanak,<br>
Erős husában vakondok lakik –<br>
Párizs, te nagy vagy s az én földem is<br>
Nagy táncos városokról álmodik!

<p>Bőízű szíve sötéten csorog,<br>
Részeg szagától tántorog a szél –<br>
A nehéz, zsíros televény alól<br>
Városok tornyos öröme beszél.

<p>Csak egyszer megfoganja álmait<br>
S karcsú tornyokkal csengve énekel –<br>
Párizs, szeress, én földemet hozom<br>
És csókjaidat néki viszem el.

<p><small>1925. aug.</small>

</div>
</article>

<article id=magyarorszag-messzire-van>
<div class=vers>

<h2>(Magyarország messzire van…)</h2>

<p>Magyarország messzire van.<br>
Magyarország hegyeken túl van.<br>
Onnan, rigókkal, éneklőkkel,<br>
Jönne rövidke szoknyácskában,<br>
Hajnal volna, <br>
Szellős,<br>
Világos,<br>
Szép, tiszta üllők csengenének.

<p>Uram, nem látta Magyarországot?<br>
Tudom, nehéz a nyelve.<br>
Tudom, nehéz a szívem.<br>
Uram, nem látta Magyarországot?

<p>Lányok, sokan, szaladnak,<br>
Akár a reggeli szél,<br>
Hajuk lobog a keleti égen.<br>
Ő pedig kövér kalácsot fon,<br>
Karcsúbb ő a liliomillat estéli árnyékánál.

<p>Uram, nem látta Magyarországot?<br>
Ott ősz van,<br>
Kicsike kertjeinkbe<br>
Zörgő, száraz virágokat ültet<br>
Az Úr.

<p><small>1925. okt.</small>

</div>
</article>

<article id=latod>
<div class=vers>

<h2>Látod?</h2>

<p>A nap kigyulladt vonata elrobogott<br>
Egykedvü küszöböm előtt.

<p>Eredj csak.<br>
A te lábaid nyoma<br>
Nem fáj már néki többé.

<p>Csönd van<br>
Csak egy csobbanás:<br>
Kövér halamat visszaadom a folyónak<br>
Egy surranás:<br>
Gyönge madaram visszaadom a mezőnek<br>
Eredj csak<br>
Elfedezi megcsorbult levelét<br>
A virág.

<p>Látod?<br>
Már esteledik.

<p><small>1925 ősze</small>

</div>
</article>

<article id=a-tavi-torony-harangozoja>
<div class=vers>

<h2>A tavi torony harangozója</h2>

<p>Takarékos emberhez illőn<br>
Répaleveleket kevertem dohányomba<br>
Ezért pipám<br>
Igen hálás volt<br>
Göthös szavakkal noszogatott<br>
Kékszivü<br>
Fia után<br>
S hogy elértem a tavi toronyhoz<br>
Az estéli violák lelke<br>
A szűz kicsi fiúkák tavának mélyén<br>
Már költögette<br>
Az aranyhajút:<br>
– No ébredj, látod, ma is oly sokat nőttünk<br>
Már a boltos is azt mondta: Urfi<br>
S jövőre már egész biztosan<br>
Hosszú nadrágot vesz nekünk<br>
Az édesanyánk – –

<p>És ott<br>
A hiú némbernek rakott toronyban<br>
Az alkoholtilalom ellenére<br>
Felkötötte magát<br>
A harangozó.

<p><small>1925 ősze</small>

</div>
</article>

<article id=pirosszemu>
<div class=vers>

<h2>Pirosszemű</h2>

<p>Sok szárnyad alatt melengeted<br>
Együgyü, szebbik szivemet.<br>
Már hullnak a legpirosabb almák,<br>
Ők is<br>
Visszagondolnak szemedre.<br>
Pirosszemű madaram hol vagy?<br>
Bejártam<br>
Sok fekete földet utánad.<br>
Repülj csak.<br>
Aztán gyere vissza. Én várlak.<br>
És sokat járkálok az uccán, keresem<br>
Piros nyomod a levegőben.<br>
Kavicsokat dobtam a folyóba,<br>
Ő is itthagy most engem.<br>
Oly magos házak közt élek.<br>
El is vesznék, ha nem vigyázna rám<br>
Nehány ittfelejtett éneked. Pedig<br>
Szeretnék nagyobb lenni mint a házak –<br>
Meglátnál messziről, amint<br>
Szemem fölé emelt tenyérrel<br>
Nézelődöm és szomorú vagyok.<br>
Pirosszemű madaram hol vagy?<br>
Sok szép földet bejártam utánad.

<p><small>1925 ősze</small>

</div>
</article>

<article id=olyan-bolond-vagy>
<div class=vers id=veronika>
<!--Veronika ♥-->
<h2>Olyan bolond vagy</h2>

<p>Olyan bolond vagy<br>
Szaladsz<br>
Akár a reggeli szél<br>
Még elüt valamelyik autó.<br>
Pedig lesikáltam kis asztalomat<br>
És most<br>
Tisztábban világit kenyerem enyhe fénye.<br>
No gyere vissza, ha akarod<br>
Veszek takarót vaságyamra<br>
Egyszerü, szürke takarót.<br>
Illik az<br>
Szegénységemhez, aki szeret téged<br>
És az Úr is szereti nagyon<br>
És engem is szeret az Úr<br>
Nem jön soha nagy fényességgel<br>
Nem akarja, hogy elromoljanak<br>
Szemeim, akik<br>
Nagyon kivánnak látni téged<br>
És nagyon szépen néznek majd terád<br>
Ha visszajössz<br>
Vigyázva foglak megcsókolni<br>
Nem tépem le rólad a kabátot<br>
És elmondom mind a sok tréfát<br>
Mert sokat kieszeltem azóta<br>
Hogy te is örülj<br>
Majd elpirulsz<br>
Lenézel a földre és kacagunk<br>
Hangosan, hogy behallatszik szomszédunkba<br>
A szótlan, komoly napszámosokhoz is behallik<br>
És fáradt, összetört álmukban majd elmosolyodnak ők is.

<p><small>1925 ősze</small>

</div>
</article>

<article id=isten-lattam-uram>
<div class=vers>

<h2>Isten</h2>

<p>Láttam Uram, a hegyeidet<br>
S olyan kicsike vagyok én.<br>
Szeretnék nagy lenni, hozzád hasonló,<br>
Hogy küszöbödre ülhessek, Uram.<br>
Odatenném a szivemet,<br>
De apró szivem hogy tetszene néked?<br>
Roppant hegyeid dobogásában<br>
Elvész ő gyönge dadogása<br>
S ágyam alatt hál meg a bánat:<br>
Mért nem tudom hát sokkal szebben?<br>
Mint a hegyek és mint a füvek<br>
Szivükben szép zöld tüzek égnek<br>
Hogy az elfáradt bogarak mind hazatalálnak, ha esteledik<br>
S te nyitott tenyérrel, térdig csobogó nyugalomban<br>
Ott állsz az utjuk végén –<br>
Meg nem zavarlak, én Uram,<br>
Elnézel kis virágaink fölött.

<p><small>1925 ősze</small>

</div>
</article>

<article id=felido-0-0>
<div class=vers>

<h2>Félidő: 0–0</h2>

<p>Vörös dresszünkön elmaradt nyarak<br>
Vérlódító, nagy forrósága izzik. Gyerekek,<br>
Félidő: 0:0. A vizek<br>
Okos erővel elöntenek mindent.<br>
Érzitek-e, hogy árad az idő? S a vér,<br>
Szép, ifjú vérünk lüktető lovak<br>
Módjára harmatos mezőn nyerít. Ma nincs,<br>
Ki áhitattal meg ne irigyelné<br>
Baráti jobbunkat, melyet<br>
Odanyújtunk a roskadó világnak.<br>
Félidő: 0:0; karcsú tagjainkból<br>
Hajbókoljatok ki cédrusok,<br>
Kövek, tüzek és elektromos álmok!<br>
Őrizzétek, mint kövér kisdedet<br>
Jövő nagy országlásunkat, ahol<br>
Szépek, tiszták és becsületesek<br>
Maradhatnak jó, gyönge társaink.<br>
Idegen autók taposnak el. Erős<br>
Kovácsok markában a vas<br>
Kipirul, mint a fiatal leány,<br>
Ha futva ér virágai közé. Mi már<br>
Meg sem tudnánk maradni, üldögélni,<br>
A távcsöves, kényelmes páholyokban.<br>
Egy pohár friss vizet s aztán tovább –<br>
Kedvünkre győzünk:<br>
Félidő: 0:0, gyerekek –<br>
Hátunk mögött a Szél, a Nap s az Isten!

<p><small>1925 ősze</small>

</div>
</article>

<article id=pilota>
<div class=vers>

<h2>Pilóta</h2>

<p>Szép szál legény vagy, egy röpüléssel<br>
Magosabb vagy a magos madárnál.<br>
Csinos mesterség a tiéd, de az az enyém is.<br>
Szijjas nyergedben hátradülsz, nézed, hogy a föld elfordul kelet felé,<br>
Én meg hosszu seprűvel takarítom az egyesület poros termeit,<br>
Tagok se nyitják ilyenkor erős lökéssel sarkig az ajtót,<br>
Tárva áll az, a nap arany deszkákat nyujt be rajta.<br>
Papir is akad, hát lehajolok, derekamra dől a seprünyél,<br>
Ugy bámészkodik fölfelé és verset is írok,<br>
Azt se magamról, olyan egyszerü az életem.<br>
Szállj, csak szállj, én ügyellek téged, a rendőr is fölemeli szigorú fejét –<br>
Hegyes sisakja két szélén két torony karcsu póznáival –<br>
Nyujtott nyakkal futnak a lovak, a tejes kannák összekocódnak,<br>
Öt ujj között a felnyujtott alma csillog.<br>
Te elröpülsz,<br>
A felhők gyűrődnek, mint a paplanod,<br>
Lassan te is megöregedsz, hosszu szakálladon átsüt a napfény<br>
S homlokod fölött az ég<br>
Lehorpad és földuzzad megint<br>
A fiatal lányok szagától.

<p><small>1925 vége</small>

</div>
</article>

<article id=kovacs>
<div class=vers>

<h2>Kovács</h2>

<p>Kovács, kovács, fölgyűrted jól az inget,<br>
aztán megemelted két szép gyereked és bemártottad a tűzbe.<br>
Most ott pirosodnak, ahol a fiatal madár!<br>
Meg ahol a sokkal nagyobb virágok, melyeket oda kéne tenni<br>
<span class=s>a házad elé.</span><br>
A nap is ott kél ha meglóbálod fejed fölött a kalapácsot<br>
s az üllő<br>
megcsendül belé, akár a dalolók szive.<br>
Ez a legkékebb tavon él, ahol a halak vert ezüst lelke nyugszik,<br>
este eljön tisztán, kéken, bekocog minden ablakon:<br>
Kalapálj csak, hiszen szépeket kalapálsz te!<br>
A juharfa is úgy nő, ahogy nagyot lépsz, fütyülsz és a homlokod<br>
<span class=s>megbököd!</span><br>
Te vagy a kovács és kikalapálod<br>
a virágokat.

<p><small>1925 vége</small>

</div>
</article>
</div>
<script src=jquery-2.0.3.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>