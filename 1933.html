<!doctype html>

<html lang=hu>

<meta charset=utf-8>
<title>1933 – József Attila összes versei | MEK</title>

<link href=favicon.ico rel="shortcut icon" sizes=16x16>
<meta content="width=device-width, initial-scale=1" name=viewport>
<link href=main.css rel=stylesheet>
<!--[if lt IE 9]><script src=html5shiv-printshiv.js></script><![endif]-->

<header>
<img src=jozsef-attila.jpg alt height=291 width=207>

<h1 id=targymutato><a href=index.html title="Vissza a főoldalra">József Attila <span>összes versei</span></a></h1>

<ul class="form search">
<li>
<form id=search role=search>
<label for=verskeres>Vers keresése cím szerint:</label>
<input id=verskeres placeholder="Vers keresése …" type=search>
</form>
</ul>

<ul id=talalat></ul>
<nav role=navigation>
<ul>
<li class=top><a href=1933.html#targymutato title="Vissza az oldal tetejére">↑</a>
</ul>
</nav>

</header>
<div role=main>


<h1 class=ev id=1933>1933</h1>

<article id=egy-kisgyerek-sir>
<div class=vers>

<h2>Egy kisgyerek sír</h2>

<p>A sötét szoba sarkában zokog<br>
egy tehetetlen, guggoló gyerek.<br>
Sír, mint a cipő alatt a homok.<br>
Vergődik, mint a nehéz tengerek.

<p>Könnyes, miként északra nyíló völgy.<br>
Könnyes, mint könnyes a szem ürege.<br>
Könnyes, miként a kő alatt a föld.<br>
Könnyes, miként az ablak üvege.

<p>Sír, mint ahogy a vízben sír a mész.<br>
Sír, mint a víz sír a fedő alatt.<br>
Sír, mint a holt fa, melyet tűz emészt.<br>
Sír, mint csarnokban a futószalag.

<p>Melybe az ember, állat és növény<br>
belehelt minden élő meleget<br>
s jegesen porlik sziklák peremén –<br>
sír, mint a szél az Érchegység felett.

<p>Sikolt, mint ölben újév malaca.<br>
Sikolt, mint kés-él, ha köszörülik.<br>
Sikolt, mint rozs, ha szeli a kasza.<br>
A tepsiben a hús nyöszörög így.

<p>… Mint könyvelő, ki csendben hazatér,<br>
ruháját rendben székére teszi,<br>
ágy szélén mereng, morog, útrakél –<br>
puffannak apró, gyors lépései – –

<p>egy síkra, havat kóstolva üget<br>
a zöld holdfényben, merev éjszakán,<br>
kotor, vakog, nyalná a sós eget, –<br>
így vonít ő; a pusztán a magány …

<p>Vinnyog, mint hántott kukoricacső.<br>
Vinnyog, mint szalma az alvó alatt.<br>
Vinnyog, mint hülye, kit nyom az idő.<br>
Vinnyog, mint eb, mely ostorba harap.

<p>A sötét szoba sarkában zokog<br>
egy tehetetlen, guggoló gyerek.<br>
Szaporáz, mint a könnyű mótorok,<br>
ellustul, mint a nehéz tengerek.

<p><small>1933. jan.</small>
</div>
</article>

<article id=remenytelenul>
<div class=vers>

<h2>Reménytelenül</h2>

<h3><small>Lassan, tünődve</small></h3>

<p>Az ember végül homokos,<br>
szomorú, vizes síkra ér,<br>
szétnéz merengve és okos<br>
fejével biccent, nem remél.

<p>Én is így próbálok csalás<br>
nélkül szétnézni könnyedén.<br>
Ezüstös fejszesuhanás<br>
játszik a nyárfa levelén.

<p>A semmi ágán ül szivem,<br>
kis teste hangtalan vacog,<br>
köréje gyűlnek szeliden<br>
s nézik, nézik a csillagok.

<h3 id=vas-szinu-egboltban><small>Vas-színű égboltban …</small></h3>

<p>Vas-színű égboltban forog<br>
a lakkos, hűvös dinamó.<br>
Óh, zajtalan csillagzatok!<br>
Szikrát vet fogam közt a szó – –

<p>Bennem a mult hull, mint a kő<br>
az űrön által hangtalan.<br>
Elleng a néma, kék idő.<br>
Kard éle csillan: a hajam – –

<p>Bajszom mint telt hernyó terül<br>
elillant ízű számra szét.<br>
Fáj a szívem, a szó kihül.<br>
Dehát kinek is szólanék – –

<p><small>1933. márc.</small>
</div>
</article>

<article id=sarga-fuvek>
<div class=vers>

<h2>Sárga füvek</h2>

<p>Sárga füvek a homokon<br>
Csontos öreg nő ez a szél<br>
A tócsa ideges barom<br>
A tenger nyugodt, elbeszél

<p>Dúdolom halk leltáromat<br>
Hazám az eladott kabát<br>
Buckákra omlott alkonyat<br>
Nincs szivem folytatni tovább

<p>Csillan a nyüzsögő idő<br>
Korallszirtje, a holt világ<br>
A nyirfa, a bérház, a nő<br>
Az áramló kék égen át

<p><small>1933 [?]</small>
</div>
</article>

<article id=ballada>
<div class=vers>

<h2>Ballada</h2>

<p>Vizcsepp az ég, viszi a szél

<p class=alcim>Ajánlás:

<p>Legalább N. A. sejtse meg<br>
Ki izlelő nyelven beszél<br>
E gorgonzola-versemet

<p><small>1933 [?]</small>
</div>
</article>

<article id=a-varos-peremen>
<div class=vers>

<h2>A város peremén</h2>

<p>A város peremén, ahol élek,<br>
beomló alkonyokon<br>
mint pici denevérek, puha<br>
szárnyakon száll a korom,<br>
s lerakódik, mint a <i>guanó</i>,<br>
keményen, vastagon.

<p>Lelkünkre így ül ez a kor.<br>
És mint nehéz esők<br>
vastag rongyai mosogatják<br>
a csorba pléhtetőt –<br>
hiába törli a bú szivünkről<br>
a rákövesedőt.

<p>Moshatja vér is – ilyenek vagyunk.<br>
Uj nép, másfajta raj.<br>
Másként ejtjük a szót, fejünkön<br>
másként tapad a haj.<br>
Nem isten, nem is az ész, hanem<br>
a szén, vas és olaj,

<p>a való anyag teremtett minket<br>
e szörnyű társadalom<br>
öntőformáiba löttyintve<br>
forrón és szilajon,<br>
hogy helyt álljunk az emberiségért<br>
az örök talajon.

<p>Papok, katonák, polgárok után<br>
igy lettünk végre mi hű<br>
meghallói a törvényeknek;<br>
minden emberi mű<br>
értelme ezért búg mibennünk,<br>
mint a mélyhegedű.

<p>Elpusztíthatatlant annyian,<br>
mióta kialakult<br>
naprendszerünk, nem pusztítottak<br>
eddig, bár sok a mult:<br>
szállásainkon éhinség, fegyver,<br>
vakhit és kolera dúlt.

<p>Győzni fogó még annyira<br>
meg nem aláztatott,<br>
amennyire a csillagok alatt<br>
ti megaláztatok:<br>
a földre sütöttük szemünk. Kinyilt<br>
a földbe zárt titok.

<p>Csak nézzétek, a drága jószág<br>
hogy elvadult, a gép!<br>
Törékeny falvak reccsennek össze,<br>
mint tócsán gyönge jég,<br>
városok vakolata omlik,<br>
ha szökken; s döng az ég.

<p>Ki inti le – talán a földesúr? –<br>
a juhász vad ebét?<br>
Gyermekkora gyermekkorunk. Velünk<br>
nevelkedett a gép.<br>
Kezes állat. No, szóljatok rá!<br>
Mi tudjuk a nevét.

<p>És látjuk már, hogy nemsoká<br>
mind térdre omlotok<br>
s imádkoztok hozzá, ki pusztán<br>
a tulajdonotok.<br>
De ő csak ahhoz húz, ki néki<br>
enni maga adott …

<p>Im itt vagyunk, gyanakvón s együtt,<br>
az anyag gyermekei.<br>
Emeljétek föl szivünket! Azé,<br>
aki fölemeli.<br>
Ilyen erős csak az lehet,<br>
ki velünk van teli.

<p>Föl a szívvel, az üzemek fölé!<br>
Ily kormos, nagy szivet<br>
az látott-hallott, ki napot látott<br>
füstjében fulladni meg,<br>
ki lüktetését hallotta a föld<br>
sok tárnás mélyeinek!

<p>Föl, föl!… E fölosztott föld körül<br>
sír, szédül és dülöng<br>
a léckerités leheletünktől,<br>
mint ha vihar dühöng.<br>
Fujjunk rá! Föl a szivvel,<br>
füstöljön odafönt!

<p>Mig megvilágosúl gyönyörű <br>
képességünk, a rend,<br>
mellyel az elme tudomásul veszi<br>
a véges végtelent,<br>
a termelési erőket odakint s az<br>
ösztönöket idebent …

<p>A város peremén sivít e dal.<br>
A költő, a rokon,<br>
nézi, csak nézi, hull, csak hull a<br>
kövér, puha korom,<br>
s lerakódik, mint a <i>guanó</i>,<br>
keményen, vastagon.

<p>A költő – ajkán csörömpöl a szó,<br>
de ő, (az adott világ<br>
varázsainak mérnöke),<br>
tudatos jövőbe lát<br>
s megszerkeszti magában, mint ti<br>
majd kint, a harmóniát.

<p><small>1933 tavasza</small>
</div>
</article>

<article id=elegia>
<div class=vers>

<h2>Elégia</h2>

<p>Mint ólmos ég alatt lecsapódva, telten,<br>
füst száll a szomorú táj felett,<br>
úgy leng a lelkem,<br>
alacsonyan.<br>
Leng, nem suhan.

<p>Te kemény lélek, te lágy képzelet!<br>
A valóság nehéz nyomait követve<br>
önnönmagadra, eredetedre<br>
tekints alá itt!<br>
Itt, hol a máskor oly híg ég alatt<br>
szikárló tűzfalak<br>
magányán a nyomor egykedvű csendje<br>
fenyegetően és esengve<br>
föloldja lassan a tömény<br>
bánatot a tűnődők szivén<br>
s elkeveri<br>
milliókéval.

<p>Az egész emberi<br>
világ itt készül. Itt minden csupa rom.<br>
Ernyőt nyit a kemény kutyatej<br>
az elhagyott gyárudvaron.<br>
Töredezett, apró ablakok<br>
fakó lépcsein szállnak a napok<br>
alá, a nyirkos homályba.<br>
Felelj –<br>
innen vagy?<br>
Innen-e, hogy el soha nem hagy<br>
a komor vágyakozás,<br>
hogy olyan légy, mint a többi nyomorult,<br>
kikbe e nagy kor beleszorult<br>
s arcukon eltorzul minden vonás?

<p>Itt pihensz, itt, hol e falánk<br>
erkölcsi rendet a sánta palánk<br>
rikácsolva<br>
őrzi, óvja.<br>
Magadra ismersz? Itt a lelkek<br>
egy megszerkesztett, szép, szilárd jövőt<br>
oly üresen várnak, mint ahogy a telkek<br>
köröskörül mélán és komorlón<br>
álmodoznak gyors zsibongást szövő<br>
magas házakról. Kínlódó gyepüket<br>
sárba száradt üvegcserepek<br>
nézik fénytelen, merev szemmel.<br>
A buckákról néha gyüszünyi homok<br>
pereg alá … s olykor átcikkan, donog,<br>
egy-egy kék, zöld, vagy fekete légy,<br>
melyet az emberi hulladék,<br>
meg a rongy,<br>
rakottabb tájakról idevont.<br>
A maga módján itt is megterít<br>
a kamatra gyötört,<br>
áldott anyaföld.<br>
Egy vaslábasban sárga fű virít.

<p>Tudod-e,<br>
milyen öntudat kopár öröme<br>
húz-vonz, hogy e táj nem enged és<br>
miféle gazdag szenvedés<br>
taszít ide?<br>
Anyjához tér így az a gyermek,<br>
kit idegenben löknek, vernek.<br>
Igazán<br>
csak itt mosolyoghatsz, itt sírhatsz.<br>
Magaddal is csak itt bírhatsz,<br>
óh lélek! Ez a hazám.

<p><small>1933 tavasza</small>
</div>
</article>

<article id=oda>
<div class=vers>

<h2>Óda</h2>

<h3>1</h3>

<p>Itt ülök csillámló sziklafalon.<br>
Az ifju nyár<br>
könnyű szellője, mint egy kedves<br>
vacsora melege, száll.<br>
Szoktatom szívemet a csendhez.<br>
Nem oly nehéz –<br>
idesereglik, ami tovatűnt,<br>
a fej lehajlik és lecsüng<br>
a kéz.

<p>Nézem a hegyek sörényét –<br>
homlokod fényét<br>
villantja minden levél.<br>
Az úton senki, senki,<br>
látom, hogy meglebbenti<br>
szoknyád a szél.<br>
És a törékeny lombok alatt<br>
látom előrebiccenni hajad,<br>
megrezzenni lágy emlőidet és<br>
– amint elfut a Szinva-patak –<br>
ím újra látom, hogy fakad<br>
a kerek fehér köveken,<br>
fogaidon a tündér nevetés.

<h3>2</h3>

<p>Óh mennyire szeretlek téged,<br>
ki szóra bírtad egyaránt<br>
a szív legmélyebb üregeiben<br>
cseleit szövő, fondor magányt<br>
s a mindenséget.<br>
Ki mint vízesés önnön robajától,<br>
elválsz tőlem és halkan futsz tova,<br>
míg én, életem csúcsai közt, a távol<br>
közelében, zengem, sikoltom,<br>
verődve földön és égbolton,<br>
hogy szeretlek, te édes mostoha!

<h3>3</h3>

<p>Szeretlek, mint anyját a gyermek,<br>
mint mélyüket a hallgatag vermek,<br>
szeretlek, mint a fényt a termek,<br>
mint lángot a lélek, test a nyugalmat!<br>
Szeretlek, mint élni szeretnek<br>
halandók, amíg meg nem halnak.

<p>Minden mosolyod, mozdulatod, szavad,<br>
őrzöm, mint hulló tárgyakat a föld.<br>
Elmémbe, mint a fémbe a savak,<br>
ösztöneimmel belemartalak,<br>
te kedves, szép alak,<br>
lényed ott minden lényeget kitölt.

<p>A pillanatok zörögve elvonulnak,<br>
de te némán ülsz fülemben.<br>
Csillagok gyúlnak és lehullnak,<br>
de te megálltál szememben.<br>
Ízed, miként a barlangban a csend,<br>
számban kihűlve leng<br>
s a vizes poháron kezed,<br>
rajta a finom erezet,<br>
föl-földereng.

<h3>4</h3>

<p>Óh, hát miféle anyag vagyok én,<br>
hogy pillantásod metsz és alakít?<br>
Miféle lélek és miféle fény<br>
s ámulatra méltó tünemény,<br>
hogy bejárhatom a semmiség ködén<br>
termékeny tested lankás tájait?

<p>S mint megnyílt értelembe az ige,<br>
alászállhatok rejtelmeibe!…

<p>Vérköreid, miként a rózsabokrok,<br>
reszketnek szüntelen.<br>
Viszik az örök áramot, hogy<br>
orcádon nyíljon ki a szerelem<br>
s méhednek áldott gyümölcse legyen.<br>
Gyomrod érzékeny talaját<br>
a sok gyökerecske át meg át<br>
hímezi, finom fonalát<br>
csomóba szőve, bontva bogját –<br>
hogy nedűid sejtje gyűjtse sok raját<br>
s lombos tüdőd szép cserjéi saját <br>
dicsőségüket susogják!

<p>Az örök anyag boldogan halad<br>
benned a belek alagútjain<br>
és gazdag életet nyer a salak<br>
a buzgó vesék forró kútjain!

<p>Hullámzó dombok emelkednek,<br>
csillagképek rezegnek benned,<br>
tavak mozdulnak, munkálnak gyárak,<br>
sürög millió élő állat,<br>
bogár,<br>
hinár,<br>
a kegyetlenség és a jóság;<br>
nap süt, homályló északi fény borong –<br>
tartalmaidban ott bolyong<br>
az öntudatlan örökkévalóság.

<h3>5</h3>

<p>Mint alvadt vérdarabok,<br>
úgy hullnak eléd<br>
ezek a szavak.<br>
A lét dadog,<br>
csak a törvény a tiszta beszéd.<br>
De szorgos szerveim, kik újjászülnek<br>
napról napra, már fölkészülnek,<br>
hogy elnémuljanak.

<p>De addig mind kiált –<br>
Kit két ezer millió embernek<br>
sokaságából kiszemelnek,<br>
te egyetlen, te lágy<br>
bölcső, erős sír, eleven ágy,<br>
fogadj magadba!…

<p>(Milyen magas e hajnali ég!<br>
Seregek csillognak érceiben.<br>
Bántja szemem a nagy fényesség.<br>
El vagyok veszve, azt hiszem.<br>
Hallom, amint fölöttem csattog,<br>
ver a szivem.)

<h3>6</h3>

<p class="ajanlas alcim">(Mellékdal)

<p>(Visz a vonat, megyek utánad,<br>
talán ma még meg is talállak,<br>
talán kihűl e lángoló arc,<br>
talán csendesen meg is szólalsz:

<p>Csobog a langyos víz, fürödj meg!<br>
Ime a kendő, törülközz meg!<br>
Sül a hús, enyhítse étvágyad!<br>
Ahol én fekszem, az az ágyad.)

<p><small>1933. jún.</small>
</div>
</article>

<article id=magad-emeszto>
<div class=vers>

<h2>(Magad emésztő … )</h2>

<p>Magad emésztő, szikár alak!<br>
Én megbántottalak.

<p>Botot faragtál, ábrákkal tele,<br>
beszélt a nyele,<br>
aztán meguntad. Igy volt?<br>
S eldobtad, ahogy az égbolt <br>
az unt csillagot ejti le.<br>
Én fölvettem és rádhuztam vele.

<p>Igy volt?<br>
Sajnálom, kár volt.

<p>Világomon, mint üvegen át<br>
hallgattam uj álmod madara dalát.<br>
Azt hittem, annyi az ének,<br>
amennyi a magány üvegének<br>
vastag tábláin átszüremlik.

<p>S hallottam, emlit<br>
az a szó isteneket,<br>
kik nem hajolnak ezután neked.<br>
Pedig<br>
<i>te</i> nem szolgálsz többé nekik.

<p>Most már értelek.<br>
Pörös felek<br>
szemben álltunk, de te szintén<br>
más ügyben, más talaj felett<br>
tanuskodtál, mint én.

<p>Már értelek. Mit érsz vele? A mult<br>
tüntető menete elvonult,<br>
a lomb lehullt<br>
s a fájdalom ágai benned,<br>
mint mindenkiben, elkövesednek<br>
az aláomló évek, évadok,<br>
rétegek, szintek és tagok<br>
óriási nyomása alatt.

<p>Akár egy halom hasitott fa,<br>
hever egymáson a világ,<br>
szoritja, nyomja, összefogja<br>
egyik dolog a másikát<br>
s igy mindegyik determinált.<br>
Igy él a gazdag is, szegény is,<br>
igy szenvedünk te is meg én is<br>
s még jó, ha az ember haragja,<br>
nem az embert magát harapja,<br>
hanem valaki mást,<br>
dudás a fuvolást,<br>
én téged és engemet te, –<br>
mert mi lenne, mi történhetne,<br>
ha mindig magunkba marna<br>
az értelem iszonyu karma?

<p>S ha már szólok, hát elmesélem, –<br>
villamoson<br>
egy este a Széna téren<br>
találkoztunk. Kalapot emeltem,<br>
talán nyeltem,<br>
köszöntem és te<br>
csodálkozva vettél észre.

<p>S még ottan<br>
egy pillanatig szórakozottan<br>
eltünődtem, – hiszen lehetnénk<br>
jóbarátok, együtt mehetnénk<br>
a kávéházba s teát kavarva,<br>
szépet, jót, igazat akarva<br>
beszélgethetnénk irodalomról,<br>
vagy más ily fontos emberi lomról<br>
és telt szavadra,<br>
mit óvatosan vetnél a latra,<br>
utalván a tapasztalatra,<br>
indulatom messze ragadna,<br>
te – hozzátéve: „Szivedre ne vedd” –<br>
leintenél, mint az öregebb,<br>
mint az apám<br>
s én bosszankodnék, de nem mondanám.

<p><small>1933. jún.</small>
</div>
</article>


<article id=a-csodaszarvas>
<div class=vers>

<h2>A csodaszarvas</h2>

<p>Ükös ükünk, ősök őse,<br>
ázsiai puszták hőse,<br>
vágyat nevelt csodavadra,<br>
szarvast űzött napnyugatra.

<p>Űztön űzte kis sereggel,<br>
éjten éjjel, reges reggel,<br>
át az éren, át az áron,<br>
fegyveres népű határon.

<p>Csodaállat, csak elillant,<br>
lombokon át, ha megcsillant.<br>
Csak a nyomát hagyta minden<br>
füves földön, fájó szívben.

<p>Az az előd nem volt boldog.<br>
Nem boldogok az utódok.<br>
Az ős haza odaveszett,<br>
de a vágy nem emlékezet.

<p>Hejh magyarok, hajh szegények,<br>
hova űzni azt a gímet?<br>
Aki hajtja, belepusztul<br>
asszonyostul, csapatostul.

<p>Az is, aki látta, végre,<br>
hagyja immár békességbe.<br>
Tisza mellett, Duna mellett,<br>
az a szarvas itt legelget.

<p>Ázsiai nehéz szaga<br>
ázott pusztán füstöl tova<br>
s aranyszőre, mikor illan,<br>
gyári füstön általcsillan.

<p>Kortyolgat az ég tavából,<br>
villó aggancsa világol –<br>
ága-boga tükörképe<br>
csillagvilág mindensége.

<p><small>1933. júl. [?]</small>
</div>
</article>

<article id=vigasz>
<div class=vers>

<h2>Vigasz</h2>

<p>Ne hadd el magad, öregem,<br>
bőröd ne bízd kereskedőre,<br>
ki elád felhőt az egen<br>
s a földön telket vesz belőle.<br>
Inkább segít a kutya szőre<br>
a teríthető betegen,<br>
semhogy magát miértünk törje,<br>
aki sorsunktól idegen.

<p>Magának rág mind, aki rág,<br>
a fogacskák azért fogannak.<br>
S mert éhes rongy vagy, a fogát<br>
elkoldulhatod-e a kannak?<br>
Fázol. Hát mondd, hihetsz-e annak,<br>
ki fűtve lakik öt szobát,<br>
falain havas tájak vannak,<br>
meztelen nők meg almafák?

<p>Hihetsz-e? Szagos kis dorong<br>
édes szivarja s míg mi morgunk,<br>
ő langyos vízben ül s borong,<br>
hogy óh, mi mennyire nyomorgunk!<br>
Ha pincéjébe szenet hordunk,<br>
egy pakli „balkánt” is kibont!<br>
Szivére veszi terhünk, gondunk.<br>
Vállára venni nem bolond …

<p>Bús jószág, ne vetéld magad!<br>
Együtt vágunk a jeges télnek.<br>
A jégből csak lucsok fakad,<br>
de hű társ – éhezők kísérnek.<br>
S ha most a tyúkszemünkre lépnek,<br>
hogy lábunk cipőnkbe dagad,<br>
rajtad is mult. Lásd, harc az élet,<br>
ne tékozold bizalmadat.

<p><small>1933. okt. 19.</small>
</div>
</article>

<article id=szamvetes>
<div class=vers>

<h2>Számvetés</h2>

<p>Ettem-ittam fekete, undok<br>
mocskot és csípős trágyalevet;<br>
ember vakmerőbb nem lehet.<br>
Ám eddig sohasem voltam boldog.

<p>Ebben a megváltott világban<br>
egy pillanatom nem volt nemes;<br>
sem langyos, édes, kellemes,<br>
mint disznónak a pocsolyában.

<p>Engem sunyiságra oktat <br>
az erkölcs. (Rólad is ezt hiszem.)<br>
Huszonnyolc éve éhezem.<br>
Rajtam már csak a fegyver foghat.

<p>Ezért ülnek oly sötét dolgok,<br>
oly hatalmak a szívemen,<br>
hogy szorong lágy arcú kedvesem,<br>
ha ránézek; pedig mosolygok.

<p>Komor ég alatt üldögélek,<br>
mint hajléktalan a híd alatt.<br>
Mindentől fölmentem magamat,<br>
mert nem lesz utolsó ítélet.

<p><small>1933. nov. 11.</small>
</div>
</article>

<article id=tajvers-toredekek>
<div class=vers>

<h2 id=ragyog-az-eg>[Tájvers-töredékek]</h2>

<p>Ragyog az ég. Terülő, fagyos háló,<br>
a jeges bogok rajta csillagok.<br>
Itt nyárfa sír. S a tömör vizben gázló<br>
halászok csendes árnya ring amott.

<p>Most partra lépnek rekedt csizmáikban,<br>
s mig lágyan málnak iszamos rögök,<br>
a halak husa fölpattanva villan<br>
s a háló-alji kis vizben csörög –

<p>A bulldog csuka sötét fényü teste<br>
mint árnyék fekszik a keszeg hasán,<br>
s mintha taknyos ponty lágyságára lesne<br>
tátogván kap a görgő víz után.
<hr id=a-to-jeget>
<p>A tó jegét kásás hó fedi
<hr id=a-pipafust-lenyul-a-foldig>
<p>A pipafüst lenyúl a földig.<br>
Embergyujtotta láng vergődik<br>
a kályhán s kacsint a gyerekre –<br>
az is hancurozni szeretne.

<p>A zsupptetők, a templom tornya,<br>
a hóba ejtve, hóba szórva,<br>
mint a bárányok ürüléke,<br>
feketéllik a messziségbe.

<p>Fehér szelek – csordában járnak –<br>
minthogyha lovak suhannának<br>
tiszta fagyból s nem láthatóan,<br>
szikrát üt patájuk a hóban.

<p>……………………………………………<br>
a napot csak sejti az ember,<br>
mint remélő a boldogságot –<br>
onnan tudom, hogy süt, mert látok.
<hr id=csendes-kevebe-kotott-reggel>
<p>Csendes, kévébe kötött reggel,<br>
zsömle-zizegésű világ,<br>
porhanyó falucska, mondd el<br>
<span class=s>a lágy kenyér dalát.</span>

<p>Im, a könnyü szél elősurran,<br>
tereget szép búzamezőt<br>
s tovaringatja lágy fodorban<br>
<span class=s>a zümmögő időt</span>

<p>a lombok közt<br>
borzong az este már.<br>
Tömött gondját bontja a béres.
<hr id=a-kerten>
<p>A kerten, hallatlan semmit idézve<br>
bálvány hőség borong,<br>
pókhálót fog kicsiny ráncos kezébe<br>
s untan legyint a lomb.

<p>A tócsa finoman bolyhos a portól
<hr id=gyenge-muharos-mezot>
<p>Gyenge muharos mezőt<br>
terít a szél könnyedén,<br>
a fű zümmögő időt<br>
ringat rezgő levelén.

<p>Az idő <br>
futva terem mint bab

<p>Esős, kisímult vidékem<br>
tócsába foglalta a holdat.
<hr id=a-nyarfak-kozt>
<p>A nyárfák közt ezüst habokkal<br>
az édes szellő folydogál<br>
s csak fürdik benne aranyos tagokkal<br>
<span class=s>az óriási nyár.</span>
<hr id=kasasodik-a-viz>
<p>Kásásodik a víz, kialakúl a jég<br>
és bűneim halállá állnak össze.
<hr id=jo-volna-e>
<p>Jó volna-e, ha megdermedne fönt <br>
hülten a súlyos arany napkorong?<br>
– Nem! Az a jó, ha a szobában<br>
friss kávészag tolong!

<p>És mint reklám léggömb, majdnem elrepül<br>
a szalmaszinü, könnyü nyári ég –<br>
csak egy sovány nő feje nehezül<br>
reád, aranyból öntött nagy vidék!

<p>Sárga füvek a homokon, a dél<br>
szikrázik, <br>
elült, lefolyt a tors között a szél,<br>
a tócsa bőre ráng idegesen.

<p>Egy pók fut át a homokon, a dél<br>
csiszolva űl a sárga füveken,<br>
elült, lefolyt a tors között a szél,<br>
a tócsa bőre ráng idegesen.

<p>foszforeszkál az üres levegő

<p>füstöl a föld, egy óriási nő<br>
gyémánt-melle-vonala villan el<br>
egy szál vadzab, ki kardot vont elő<br>
a porba réved emlékeivel

<p><small>1931–1933</small>
</div>
</article>

<article id=az-eszmelet-elozmenyei>
<div class=vers>

<h2 id=oregem-no>[Az „Eszmélet” előzményei]</h2>

<p>Öregem, no, mi van veled?<br>
Élsz, ahogy élsz s ezt te ne tudnád?<br>
Vizes homokon kötelek<br>
kötnek-e ki? Te azt sem unnád.<br>
Bátorság! Lesz még olyan munkád,<br>
amelyben kedvedet leled, –<br>
most – bárha egek ura ront rád, –<br>
teremtsd elő a kenyered.

<p>Hisz itt a szenvedés belül, –<br>
de ott kivül a magyarázat.<br>
S hogy’ olvasod le emberül,<br>
hogyha tagjaid citeráznak?<br>
Ez a fegyenc-kor leigázhat,<br>
de szabad leszel, ha belül<br>
nem raksz magadnak olyan házat,<br>
melybe háziur települ.

<p>Jöjj világra! Anyád apád<br>
te légy! Ne less tündéri nőre<br>
s szakállas végzetre, ki rád<br>
vigyázzon, – ne légy bölcs, te dőre!<br>
Gondolj a ravasz csecsemőre, –<br>
sír-rí, hogy szánassa magát,<br>
de mig mosolyog az emlőre,<br>
növeszti körmét és fogát.
<hr id=ember-ne-felj>
<p>Ember, ne félj! Milyen gyermeki vagy, –<br>
törődj belé, ma nem tudunk szeretni.<br>
Szemeidből a csillogás kihagy,<br>
megtanulnak a dolgokra meredni.<br>
Lépj ki a bérházból! Nézd, emeletnyi,<br>
áttetsző, sikos állkapcsát a fagy<br>
meghordozza az egeken. Feledni<br>
nem tudsz annyit, hogy ember ne maradj.
<hr id=a-csillam-szemembol-kihagy>
<p>A csillám szememből kihagy,<br>
szemem már tanul rámeredni<br>
a dolgokra. – Gyermeki vagy<br>
– szól – én már nem tudok szeretni.<br>
Én azt látom, hogy emeletnyi<br>
áttetsző állkapocs, a fagy,<br>
siklik ott fönn … Annyit feledni<br>
nem tudsz, hogy ember ne maradj.
<hr id=es-most-nem-tudom-mit-tegyek>
<p>És most nem tudom, mit tegyek,<br>
öljek-e, vagy olvassak ponyvát.<br>
Ösztöneim az életet,<br>
a kegyetlenkedőt nem unnák.<br>
Jobb’ szeretik a bő uzsonnát,<br>
mint én a tünő felleget,<br>
egy lány mosolyát, mint a munkát<br>
én és a dolgos képzelet.
<hr id=mi-emberek>
<p>Mi emberek, sötét erők,<br>
érezzük, napjaink letelnek.<br>
S ha érezzük, a vég előtt,<br>
mint dögöt légy, a világ ellep.<br>
Eszmék északi fénye mellett<br>
mért őriznők hát az időt?<br>
Miért piszkálnánk hunyt szerelmet?<br>
Én fölgyujtom a temetőt.
<hr id=szepen-beszelsz>
<p>Szépen beszélsz! Fogalmad úgy<br>
világít, mint ott kinn a nyers tél<br>
s igazad van! De most aludj,<br>
ma éheztél és nem kerestél,<br>
egész nap új világra lestél.

<p><small>1933</small>
</div>
</article>

</div>
<script src=jquery-2.0.3.min.js></script>

<script src=jquery.search.js></script>
<script>
$('details').details();
$('html').addClass($.fn.details.support ? 'details' : 'no-details');
</script>